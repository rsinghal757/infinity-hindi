---
title: "शुरुआत"
chapter_number: 18
published: true
---


‘यह पृथ्वी है। एक अनंत अभियान का शुरुआती बिंदु, न कि मानवजाति का शाश्वत और एकमात्र घर। आपको बस एक फ़ैसला लेना है [अपने स्थिर समाज को समाप्त करने का]। यह फ़ैसला आपका है।’
[उस फ़ैसले के साथ] अंत आया, शाश्वतता का निर्णायक अंत—और अनंतता की शुरुआत हुई।

आइजैक असिमोव, द एंड ऑफ़ एटर्निटी (1955)

---


पृथ्वी की परिधि को मापने वाले पहले व्यक्ति तीसरी शताब्दी ईसा पूर्व में साइरीन के खगोलशास्त्री एरेटोस्थनीज थे। उनका आकलन वास्तविक माप के काफ़ी क़रीब था, जो लगभग 40,000 किलोमीटर है। अधिकांश इतिहास में इसे एक विशाल दूरी माना जाता था, लेकिन ज्ञानोदय के साथ यह धारणा धीरे-धीरे बदल गई, और आज हमें पृथ्वी छोटी लगती है। ऐसा मुख्य रूप से दो कारणों से हुआ: पहला, खगोल विज्ञान, जिसने ऐसे विशालकाय पिंडों की खोज की जिनकी तुलना में हमारा ग्रह वास्तव में अकल्पनीय रूप से छोटा है; और, दूसरा, उन तकनीकों के कारण जिन्होंने दुनिया भर में यात्रा और संचार को आम बना दिया। तो पृथ्वी ब्रह्मांड के सापेक्ष भी छोटी हो गई, और मानवीय गतिविधियों के पैमाने के सापेक्ष भी।

इस प्रकार, ब्रह्मांड के ‘भूगोल’ और उसमें हमारी जगह को लेकर, मौजूदा वैश्विक दृष्टिकोण कुछ संकीर्ण भ्रांतियों से मुक्त हो गया। हम जानते हैं कि हमने उस गोले की—जो कभी विशालकाय लगता था—लगभग पूरी सतह को खंगाल लिया है; पर साथ ही हम यह भी जानते हैं कि ब्रह्मांड में (और पृथ्वी की भूमि और महासागरों के नीचे) खोजे जाने के लिए अभी भी इतनी जगहें बाकी हैं, जितनी उन भ्रांतियों के दौर में कोई सोच भी नहीं सकता था।

लेकिन सैद्धांतिक ज्ञान के मामले में, मौजूदा वैश्विक दृष्टिकोण अभी तक ज्ञानोदय के मूल्यों के साथ क़दम नहीं मिला पाया है। भविष्य बताने की हमारी नादानी और उससे उपजी गलत सोच के कारण, यह धारणा जड़ जमाए हुए है कि हमारे मौजूदा सिद्धांत ज्ञान की अंतिम सीमा पर हैं या उसके बेहद क़रीब—कि हम बस मंज़िल पर पहुँचने ही वाले हैं, या शायद आधा सफ़र तय कर चुके हैं। जैसा कि अर्थशास्त्री डेविड फ्रीडमैन ने कहा है, ज़्यादातर लोग यह मानते हैं कि अपनी आय से क़रीब दोगुनी आमदनी किसी भी समझदार इंसान को संतुष्ट करने के लिए काफ़ी है, और उससे ज़्यादा रक़म से कोई असल फ़ायदा नहीं होता। यही हाल धन का है, और यही वैज्ञानिक ज्ञान का भी: यह कल्पना करना तक मुश्किल है कि हम आज जितना जानते हैं, उससे दोगुना जानना कैसा होगा। इसलिए, जब हम भविष्यवाणी करने की कोशिश करते हैं, तो हमारी कल्पना बस मौजूदा ज्ञान के आगे कुछ और दशमलव अंक जोड़ने तक ही सीमित रह जाती है। इस मामले में तो फाइनमेन भी चूक गए, जब उन्होंने लिखा:

मुझे लगता है कि अबसे, करीब हज़ार साल तक, कोई नई बात सामने नहीं आएगी। यह सिलसिला यूँ ही नहीं चल सकता कि हम हमेशा और नए-नए नियम खोजते रहें। अगर ऐसा होता रहा, तो यह बहुत उबाऊ हो जाएगा कि परत-दर-परत इतने सारे स्तर खुलते जाएँ…हम ख़ुशक़िस्मत हैं कि एक ऐसे दौर में जी रहे हैं, जहाँ अभी भी नई खोजें हो रही हैं। यह अमेरिका की खोज जैसा है—उसे बस एक ही बार खोजा जा सकता है।

द कैरेक्टर ऑफ़ फ़िज़िकल लॉ (1965)

फाइनमेन और बातों के अलावा यह भी भूल गए कि प्रकृति के ‘नियम’ की अवधारणा कोई पत्थर की लकीर नहीं है। जैसा कि मैंने अध्याय 5 में ज़िक्र किया था, यह अवधारणा न्यूटन और गैलीलियो से पहले अलग थी, और यह फिर बदल सकती है। व्याख्या के स्तरों की अवधारणा बीसवीं सदी की देन है, और यह भी बदल जाएगी, अगर मेरा अध्याय 5 का वह अनुमान सही है कि ऐसे मौलिक नियम भी मौजूद हैं जो सूक्ष्म भौतिकी के नज़रिए से देखने पर उद्‌भवित लगते हैं। व्यापक स्तर पर देखें तो, सबसे मौलिक खोजों में हमेशा, और हमेशा ही, न केवल नई व्याख्याएँ शामिल होती हैं, बल्कि वे व्याख्या करने के नए तरीक़े भी ईजाद करती हैं। रही बात उबाऊपन की, तो यह महज़ एक भविष्यवाणी है कि समस्याओं को परखने के हमारे पैमाने उतनी तेज़ी से विकसित नहीं होंगे, जितनी तेज़ी से समस्याएँ ख़ुद विकसित होंगी। इस सोच के पीछे कल्पना की कमी के सिवा और कोई वजह नहीं है। आख़िरकार, फाइनमेन भी इस हक़ीक़त से नहीं बच सकते कि भविष्य अभी हमारी कल्पना की पहुँच से बाहर है।

इस तरह की संकीर्णता का त्याग, हमें भविष्य में बार-बार करना होगा। ज्ञान, धन, कंप्यूटर पावर, या भौतिक पैमाने का एक स्तर जो किसी भी क्षण में हास्यास्पद रूप से विशाल लगता है, बाद में दयनीय रूप से छोटा माना जाएगा। फिर भी हम कभी भी एक समस्या-मुक्त स्थिति जैसी किसी चीज़ तक नहीं पहुँचेंगे। इन्फिनिटी होटल के मेहमानों की तरह, हम कभी भी ‘मंज़िल के क़रीब’ नहीं होंगे।

‘मंज़िल के क़रीब’ होने के दो रूप हैं। निराशाजनक रूप में, ज्ञान प्रकृति के नियमों या किसी दैवीय आदेश द्वारा सीमित है, और प्रगति की संभावना अस्थायी है। हालाँकि मेरी परिभाषा के अनुसार यह घोर निराशावाद है, इसे ‘आशावाद’ सहित कई अलग-अलग नाम दिए गए हैं, और यह अतीत के अधिकांश वैश्विक दृष्टिकोणों का एक अभिन्न अंग रहा है। इसके प्रसन्नचित्त रूप में, बची हुई सारी अज्ञानता जल्द ही समाप्त हो जाएगी या महत्वहीन क्षेत्रों तक ही सीमित रह जाएगी। यह रूप में तो आशावादी है, लेकिन जितना क़रीब से देखें, यह सार में उतना ही निराशावादी है। उदाहरण के लिए, राजनीति में, कल्पनावादी यह वादा करते हैं कि कुछ गिने-चुने, पहले से ज्ञात बदलाव एक आदर्श मानव-अवस्था ला सकते हैं। यह वादा कट्टरपंथ और तानाशाही लाने का एक जाना-माना नुस्ख़ा है।

भौतिकी में, सोचिए अगर लग्रांज सही होते कि ‘विश्व की व्यवस्था को केवल एक ही बार खोजा जा सकता है’, या अगर माइकेलसन सही होते कि 1894 में भौतिकी में जो कुछ भी खोजना बाक़ी था, वह सब ‘दशमलव के छठे स्थान’ तक ही सीमित था। वे यह जानने का दावा कर रहे थे कि उनके बाद जो भी उस ‘विश्व की व्यवस्था’ की बुनियाद को लेकर उत्सुक होगा, वह व्यर्थ ही एक अबोधगम्य चीज़ की जाँच कर रहा होगा। और यदि कोई किसी विसंगति पर चकित होकर यह संदेह करेगा कि किसी मौलिक व्याख्या में ही कोई त्रुटि है, तो वह स्वयं ही ग़लत होगा।

माइकेलसन का भविष्य—यानी हमारा वर्तमान—व्याख्यात्मक ज्ञान से इस हद तक वंचित होता, जिसकी हम अब आसानी से कल्पना भी नहीं कर सकते। उस समय उन्हें ज्ञात अनेकों घटनाओं की व्याख्या होना बाक़ी थी—जैसे गुरुत्वाकर्षण, रासायनिक तत्वों के गुण, और सूर्य की चमक। उनका दावा था कि ये घटनाएँ हमेशा तथ्यों या कामचलाऊ नियमों की एक सूची के रूप में ही मौजूद रहेंगी, जिन्हें याद तो किया जा सकेगा पर कभी समझा या उन पर सार्थक रूप से सवाल नहीं उठाया जाएगा। 1894 में मौजूद मौलिक ज्ञान की ऐसी हर सीमा एक ऐसी बाधा बन जाती, जिसके पार कुछ भी कभी व्याख्या के योग्य नहीं होता। परमाणुओं की आंतरिक संरचना जैसी कोई चीज़ नहीं होती, स्पेसटाइम की कोई गतिशीलता नहीं होती, कॉस्मोलॉजी जैसा कोई विषय नहीं होता, गुरुत्वाकर्षण या विद्युत चुंबकत्व को नियंत्रित करने वाले समीकरणों की कोई व्याख्या नहीं होती, भौतिकी और कम्प्यूटेशन के सिद्धांत के बीच कोई संबंध नहीं होता…दुनिया की सबसे गहरी संरचना एक अव्याख्येय, मानव-केंद्रित सीमा होती, जो ठीक उसी सीमा से मेल खाती जिसे 1894 के भौतिक विज्ञानी समझते थे। और उस सीमा के भीतर कुछ भी—जैसे गुरुत्वाकर्षण बल का अस्तित्व—कभी भी मौलिक रूप से ग़लत साबित नहीं हो पाता।

जिस प्रयोगशाला का माइकेलसन उद्घाटन कर रहे थे, उसमें कभी भी कुछ बहुत महत्वपूर्ण नहीं खोजा जाता। वहाँ पढ़ने वाले छात्र, दुनिया को अपने शिक्षकों से बेहतर समझने की कोशिश करने के बजाय, बस उनकी नकल करने से ज़्यादा कुछ नहीं सोच पाते—या, ज़्यादा से ज़्यादा, किसी नंबर के सातवें दशमलव स्थान की खोज कर पाते जिसका छठा स्थान पहले से ही ज्ञात हो। (लेकिन कैसे? आज के सबसे संवेदनशील वैज्ञानिक उपकरण 1894 के बाद हुई मौलिक खोजों पर निर्भर हैं।) उनकी विश्व-व्यवस्था हमेशा के लिए अबोधगम्यता के महासागर में व्याख्या का एक छोटा, जमा हुआ द्वीप बनी रहती। माइकेलसन के ‘भौतिक विज्ञान के मौलिक नियम और तथ्य’, वास्तव में आगे की समझ की अनंतता की शुरुआत होने के बजाय, उस क्षेत्र में तर्क की अंतिम साँस होते।

मुझे संदेह है कि लग्रांज या माइकेलसन में से किसी ने भी ख़ुद को निराशावादी माना होगा। फिर भी उनकी भविष्यवाणियों में यह निराशाजनक फ़रमान निहित था कि आप चाहे कुछ भी कर लें, आप और नहीं समझ पाएँगे। संयोग से, उन दोनों ने ऐसी खोजें की थीं जो उन्हें उसी प्रगति की ओर ले जा सकती थीं जिसकी संभावना से वे इनकार कर रहे थे। उन्हें उस प्रगति की तलाश करनी चाहिए थी, है ना? लेकिन लोग अक्सर उन क्षेत्रों में रचनात्मक नहीं होते जिनमें वे निराशावादी होते हैं।

मैंने अध्याय 13 के अंत में कहा था कि वांछनीय भविष्य वह है जहाँ हम एक भ्रांति से एक बेहतर (कम ग़लत) भ्रांति की ओर बढ़ते हैं। मैं अक्सर सोचता हूँ कि विज्ञान की प्रकृति को बेहतर ढंग से समझा जाता यदि हम सिद्धांतों को शुरू से ही ‘भ्रांतियाँ’ कहते, बजाय इसके कि हम उनके उत्तराधिकारियों की खोज के बाद ही ऐसा करें। इस प्रकार हम कह सकते हैं कि आइंस्टीन की गुरुत्वाकर्षण की भ्रांति न्यूटन की भ्रांति का एक सुधार थी, जो केपलर की भ्रांति का एक सुधार थी। नव-डार्विनियन विकास की भ्रांति डार्विन की भ्रांति का एक सुधार है, और उनकी लैमार्क की भ्रांति का। अगर लोग इस तरह से सोचते, तो शायद किसी को यह याद दिलाने की ज़रूरत नहीं पड़ती कि विज्ञान न तो अचूकता का दावा करता है और न ही अंतिमता का।

शायद इसी सच्चाई पर ज़ोर देने का एक अधिक व्यावहारिक तरीक़ा यह होगा कि ज्ञान की वृद्धि (सभी ज्ञान, न केवल वैज्ञानिक) को समस्याओं से समाधान या सिद्धांतों से बेहतर सिद्धांतों के बजाय, समस्याओं से बेहतर समस्याओं तक एक निरंतर संक्रमण के रूप में देखा जाए। यह ‘समस्याओं’ की वह सकारात्मक अवधारणा है जिस पर मैंने अध्याय 1 में ज़ोर दिया था। आइंस्टीन की खोजों की बदौलत, भौतिकी में हमारी वर्तमान समस्याएँ आइंस्टीन की अपनी समस्याओं की तुलना में अधिक ज्ञान समाहित करती हैं। उनकी समस्याएँ न्यूटन और यूक्लिड की खोजों में निहित थीं, जबकि आज भौतिकविदों को परेशान करने वाली अधिकांश समस्याएँ बीसवीं सदी की भौतिकी की खोजों में निहित हैं—और उनके बिना ये दुर्गम रहस्य होतीं।

गणित में भी यही सच है।हालाँकि एक बार स्थापित हो चुके गणितीय प्रमेयों को ग़लत साबित करना तो दुर्लभ है, पर होता यह है कि क्या ‘मौलिक’ है, इसे लेकर गणितज्ञों की समझ और गहरी होती जाती है। जिन अमूर्तताओं का अध्ययन पहले स्वतंत्र रूप से किया जाता था, उन्हें अब और व्यापक अमूर्तताओं के पहलुओं के रूप में समझा जाता है, या अन्य अमूर्तताओं से अप्रत्याशित तरीक़ों से जोड़ा जाता है। और इस प्रकार, गणित में भी प्रगति समस्याओं से बेहतर समस्याओं की ओर ही होती है, ठीक वैसे ही जैसे अन्य सभी क्षेत्रों में।

आशावाद और तर्क इस दंभ के साथ असंगत हैं कि हमारा ज्ञान किसी भी मायने में ‘मंज़िल के क़रीब’ है, या कि हम उसकी बुनियाद तक पहुँच चुके हैं। फिर भी व्यापक आशावाद हमेशा दुर्लभ रहा है, और भविष्य बताने की नादानी का आकर्षण प्रबल रहा है। लेकिन हमेशा अपवाद भी रहे हैं। सुकरात ने प्रसिद्ध रूप से यह दावा किया था कि वह गहन रूप से अज्ञानी थे। और पॉपर ने लिखा:

मेरा मानना है कि दुनिया के बारे में कुछ सीखने की कोशिश करना सार्थक होगा, भले ही ऐसा करने से हम केवल यह सीखें कि हम काफी कुछ नहीं जानते... हम सभी के लिए यह याद रखना अच्छा हो सकता है कि, हम जो थोड़ा-बहुत जानते हैं, उसमें व्यापक रूप से भिन्न होते हुए भी, अपनी अनंत अज्ञानता में हम सब बराबर हैं।

कन्जेक्चर्स एंड रेफ़्युटेशन्स (1963)

अनंत अज्ञानता, ज्ञान की अनंत क्षमता होने के लिए एक आवश्यक शर्त है। इस विचार को अस्वीकार करना कि हम ‘मंज़िल के क़रीब’ हैं, कट्टरपंथ, ठहराव, और तानाशाही से बचने के लिए एक आवश्यक शर्त है।

1996 में, पत्रकार जॉन होर्गन ने अपनी पुस्तक ‘The End of Science: Facing the Limits of Knowledge in the Twilight of the Scientific Age’ से कुछ हलचल सी मचा दी। इसमें, उन्होंने तर्क दिया कि विज्ञान के सभी मौलिक क्षेत्रों में अंतिम सत्य—या कम से कम उसका उतना हिस्सा जितना मानव मन कभी समझ सकता है—बीसवीं शताब्दी के दौरान पहले ही खोजा जा चुका था।

होर्गन ने लिखा कि वह मूल रूप से मानते थे कि विज्ञान ‘असीमित, यहाँ तक कि अनंत’ है। लेकिन वह इसके विपरीत (मेरे अनुसार) कई भ्रांतियों और बुरे तर्कों द्वारा आश्वस्त हो गए। उनकी मूल भ्रांति अनुभववाद थी। उनका मानना था कि जो चीज़ विज्ञान को साहित्यिक आलोचना, दर्शन, या कला जैसे अवैज्ञानिक क्षेत्रों से अलग करती है, वो यह है कि विज्ञान में (सिद्धांतों की वास्तविकता से तुलना करके) ‘प्रश्नों का निष्पक्ष रूप से समाधान’ करने की क्षमता है, जबकि अन्य क्षेत्र किसी भी मुद्दे की केवल कई, परस्पर असंगत व्याख्याएँ ही उत्पन्न कर सकते हैं। वह दोनों ही मामलों में ग़लत थे। जैसा कि मैंने इस पूरी पुस्तक में समझाया है, उन सभी क्षेत्रों में वस्तुनिष्ठ सत्य पाया जा सकता है, जबकि अंतिमता या अचूकता कहीं भी नहीं पाई जा सकती।

होर्गन ‘उत्तर-आधुनिक’ (postmodern) साहित्यिक आलोचना के उस बुरे दर्शन को अपना लेते हैं, जो दर्शन और कला में मौजूद दो तरह की ‘अस्पष्टताओं’ के बीच जानबूझकर भ्रम पैदा करता है। पहली ‘अस्पष्टता’ कई संभव अर्थों के कारण होती है, जो या तो रचनाकार द्वारा अभिप्रेत होती है या विचारों की व्यापकता के कारण अस्तित्व में आती है। दूसरी अस्पष्टता जानबूझकर पैदा की गई धुंध, भ्रम, गोलमोल बातों, या आत्म-विरोधाभास से उपजती है। पहली गहरे विचारों का गुण है, तो दूसरी गहरी मूर्खता का। इन दोनों में भेद न करके, कोई भी व्यक्ति सर्वश्रेष्ठ कला एवं दर्शन में निकृष्टता के गुण आरोपित कर देता है। चूँकि इस दृष्टिकोण में पाठक, दर्शक, और आलोचक द्वितीय प्रकार की अस्पष्टता का कोई भी अर्थ निकालने के लिए स्वतंत्र हैं, तो यह दोषपूर्ण दर्शन समस्त ज्ञान के विषय में भी यही सत्य होने की घोषणा करता है: कि सभी अर्थ समान हैं, और उनमें से कोई भी वस्तुनिष्ठ रूप से सत्य नहीं है। तब व्यक्ति के समक्ष पूर्ण शून्यवाद (nihilism) या उन क्षेत्रों में समस्त ‘अस्पष्टता’ को एक वांछनीय गुण मानने का विकल्प ही शेष रहता है। होर्गन बाद वाला विकल्प चुनते हैं: वह कला और दर्शन को ‘विडंबनापूर्ण’ (ironic) क्षेत्र मानते हैं, और उनके अनुसार विडंबना का अर्थ है किसी कथन में एक-साथ कई परस्पर-विरोधी अर्थों का होना।

हालाँकि, उत्तर-आधुनिकतावादियों के विपरीत, होर्गन मानते हैं कि विज्ञान और गणित ही केवल इसके अपवाद हैं। केवल वे ही विडंबना-रहित ज्ञान देने में समर्थ हैं। पर साथ ही, वह यह निष्कर्ष भी निकालते हैं कि एक ‘विडंबनापूर्ण विज्ञान’ भी होता है—यानी ऐसा विज्ञान जो ‘प्रश्नों का समाधान’ कर ही नहीं सकता, क्योंकि असल में वह महज़ दर्शन या कला है। विडंबनापूर्ण विज्ञान भले ही अनंतकाल तक चलता रहे, पर वह ऐसा इसलिए कर पाता है क्योंकि वह कभी किसी नतीजे पर नहीं पहुँचता; वह कभी वस्तुनिष्ठ सत्य की खोज नहीं करता। उसका मूल्य तो बस देखने वाले की आँखों में होता है। इसलिए, होर्गन के अनुसार, भविष्य विडंबनापूर्ण ज्ञान के ही हवाले है। वस्तुनिष्ठ ज्ञान तो अपनी अंतिम सीमाओं को छू चुका है।

होर्गन अपनी थीसिस के पक्ष में, मौलिक विज्ञान के कुछ अनसुलझे सवालों की पड़ताल करते हैं और उन सभी पर या तो ‘विडंबनापूर्ण’, या ‘गैर-मौलिक’ होने का ठप्पा लगा देते हैं। लेकिन यह नतीजा तो उनके शुरुआती तर्कों से ही तय था। ज़रा किसी ऐसी भावी खोज की कल्पना कीजिए जो एक मौलिक प्रगति साबित हो। हम नहीं जान सकते कि वह क्या होगी, लेकिन बुरा दर्शन अपने सिद्धांत के आधार पर उसे पहले ही दो हिस्सों में तोड़ सकता है: एक नया कामचलाऊ नियम, और एक नई ‘व्याख्या’। वह नया कामचलाऊ नियम तो मौलिक हो ही नहीं सकता: वह तो बस एक और समीकरण होगा। सिर्फ़ एक प्रशिक्षित विशेषज्ञ ही नए और पुराने समीकरण में फ़र्क़ बता पाएगा। और रही बात नई ‘व्याख्या’ की, तो वह परिभाषा के अनुसार शुद्ध दर्शन होगी, और इसलिए उसे ‘विडंबनापूर्ण’ होना ही होगा। इस तरीक़े से, किसी भी भावी प्रगति को पहले ही गैर-प्रगति करार दिया जा सकता है।

होर्गन का यह कहना सही है कि उनकी भविष्यवाणी को महज़ इसलिए खारिज नहीं किया जा सकता कि अतीत में ऐसी भविष्यवाणियाँ ग़लत साबित हुई हैं। यह सच है कि माइकेलसन उन्नीसवीं सदी की उपलब्धियों के बारे में ग़लत थे, और लग्रांज सत्रहवीं सदी की, पर इसका यह मतलब नहीं कि होर्गन बीसवीं सदी के बारे में ग़लत हैं। तथापि, आज हमारे वैज्ञानिक ज्ञान में कुछ ऐसी गहरी और मौलिक समस्याएँ हैं, जो इतिहास में पहले इतनी ज़्यादा कभी नहीं थीं। मानव चिंतन के इतिहास में यह बात पहले कभी इतनी स्पष्ट नहीं थी कि हमारा ज्ञान कितना तुच्छ है और हमारी अज्ञानता कितनी विशाल है। और इसलिए, होर्गन का निराशावाद न केवल एक भविष्य बताने वाली नादानी है, बल्कि वह मौजूदा ज्ञान का भी खंडन करता है, जो एक अनूठी बात है। उदाहरण के लिए, आज मौलिक भौतिकी की समस्या-संरचना 1894 की तुलना में बिल्कुल अलग है। हालाँकि उस दौर के भौतिक विज्ञानी कुछ ऐसी घटनाओं और सैद्धांतिक मुद्दों से परिचित थे जिन्हें हम आज आने वाली क्रांतिकारी व्याख्याओं के अग्रदूत मानते हैं, पर उस समय उनका महत्व साफ़ नहीं था। उन अग्रदूतों को उन मामूली विसंगतियों से अलग करना मुश्किल था, जो आख़िरकार मौजूदा व्याख्याओं और ‘दशमलव के छठे स्थान’ में थोड़े-बहुत फेरबदल से सुलझ जातीं। लेकिन आज हमारे पास यह मानने से इनकार करने का कोई बहाना नहीं है कि हमारी कुछ समस्याएँ सचमुच मौलिक हैं। हमारे सर्वश्रेष्ठ सिद्धांत ख़ुद ही हमें उस वास्तविकता और अपने बीच गहरे टकराव के बारे में बता रहे हैं, जिसे समझाना उनका काम है।

इसका एक सबसे स्पष्ट उदाहरण यह है कि भौतिकी में वर्तमान में दो मौलिक ‘विश्व-व्यवस्थाएँ’ हैं—क्वांटम थ्योरी और जनरल रिलेटिविटी—और वे मौलिक रूप से असंगत हैं। इस असंगति को—जिसे क्वांटम ग्रेविटी की समस्या कहा जाता है—कई तरीकों से वर्णित किया जा सकता है, और ये तरीक़े इसे हल करने के कई असफल प्रस्तावों से जुड़े हैं। इसका एक पहलू विविक्त (discrete) और संतत (continuous) के बीच का प्राचीन तनाव है। वह समाधान जिसका मैंने अध्याय 11 में वर्णन किया था—यानी विविध विविक्त गुणों वाले एक कण के, आपस में बदले जा सकने वाले दृष्टांतों (fungible instances) के संतत बादल—तभी काम करता है जब वह स्पेसटाइम जिसमें यह सब होता है, स्वयं संतत हो। लेकिन अगर स्पेसटाइम उस बादल के गुरुत्वाकर्षण से प्रभावित होता है, तो वह भी विविक्त गुण अपना लेगा।

कॉस्मोलॉजी में, ‘The End of Science’ लिखे जाने के कुछ ही वर्षों में—और मेरे द्वारा उसके तुरंत बाद ‘The Fabric of Reality’ लिखने के बाद से भी—क्रांतिकारी प्रगति हुई है। उस समय, सभी मान्य ब्रह्मांडीय सिद्धांतों के अनुसार बिग बैंग के प्रारंभिक विस्फोट के बाद से, गुरुत्वाकर्षण के कारण ब्रह्मांड का विस्तार लगातार धीमा हो रहा था। ब्रह्मांड विज्ञानी यह पता लगाने में जुटे थे कि, धीमा होने के बावजूद, क्या विस्तार की यह रफ़्तार इतनी थी कि ब्रह्मांड हमेशा फैलता रहे (जैसे कोई पिंड जो पलायन वेग को पार कर गया हो), या कि वह अंततः एक ‘बिग क्रंच’ (Big Crunch) में वापस सिमट जाएगा। माना जाता था कि केवल यही दो संभावनाएँ हैं। मैंने ‘The Fabric of Reality’ में इन पर इसलिए चर्चा की क्योंकि वे इस सवाल से जुड़ी थीं: क्या ब्रह्मांड के जीवनकाल में एक कंप्यूटर द्वारा किए जा सकने वाले कम्प्यूटेशन के चरणों की संख्या पर कोई सीमा है? यदि है, तो भौतिकी रचे जा सकने वाले ज्ञान की मात्रा पर भी एक सीमा लगा देगी—क्योंकि ज्ञान-रचना भी कम्प्यूटेशन का ही एक रूप है।

शुरू में तो सबका यही सोचना था कि असीम ज्ञान-रचना केवल ऐसे ब्रह्मांड में ही संभव है जो वापस न सिमटे। लेकिन विश्लेषण करने पर इसका ठीक उलटा सच निकला: जो ब्रह्मांड हमेशा फैलते रहते हैं, वहाँ रहने वालों की ऊर्जा ख़त्म हो जाएगी। पर कॉस्मोलॉजिस्ट फ्रैंक टिपलर ने पाया कि कुछ ख़ास तरह के सिमटने वाले ब्रह्मांडों में ‘बिग क्रंच सिंगुलैरिटी’ हमारी ‘इन्फिनिटी होटल’ वाली ‘तेज़-और-तेज़’ तरकीब के लिए एकदम मुफ़ीद है: वहाँ सिंगुलैरिटी से ठीक पहले, एक सीमित समय के भीतर, कम्प्यूटेशन के अनंत चरण पूरे किए जा सकते हैं, जिन्हें ऊर्जा ख़ुद गुरुत्वाकर्षण के सिमटने के लगातार बढ़ते ज्वारीय प्रभावों से मिलेगी। वहाँ के बाशिंदों के लिए—जिन्हें आख़िरकार अपने व्यक्तित्व को लगभग शुद्ध ज्वार से बने कंप्यूटरों में उतारना होगा—ब्रह्मांड अनंतकाल तक चलेगा। क्योंकि जैसे-जैसे वह सिमटता, वे बिना किसी रोक-टोक के तेज़-और-तेज़ सोचते जाते, और अपनी यादों को लगातार छोटे आयतनों में सहेजते जाते ताकि उन तक पहुँचने का समय भी असीमित रूप से कम होता चला जाए। टिपलर ने ऐसे ब्रह्मांडों को ‘ओमेगा-पॉइंट ब्रह्मांड’ का नाम दिया। उस समय, अवलोकन से मिले साक्ष्य इस संभावना से मेल खाते थे कि वास्तविक ब्रह्मांड इसी तरह का हो सकता है।

आज कॉस्मोलॉजी में जो क्रांति उथल-पुथल मचा रही है, उसका एक छोटा-सा पहलू यह है कि ओमेगा-पॉइंट मॉडल अवलोकनों द्वारा खारिज हो गया है। साक्ष्यों ने—जिनमें दूर की आकाशगंगाओं में हुए सुपरनोवा के अध्ययनों की एक असाधारण श्रृंखला भी शामिल है—वैज्ञानिकों को यह अप्रत्याशित निष्कर्ष निकालने पर विवश कर दिया है कि ब्रह्मांड न केवल हमेशा फैलता रहेगा, बल्कि उसके फैलने की रफ़्तार भी लगातार तेज़ हो रही है। कोई चीज़ उसके गुरुत्वाकर्षण का मुकाबला कर रही है।

हम नहीं जानते कि वह क्या है। एक अच्छी व्याख्या मिलने तक, इस अज्ञात कारण को ‘डार्क एनर्जी’ नाम दिया गया है। यह क्या हो सकती है, इसे लेकर कई प्रस्ताव हैं, जिनमें ऐसे प्रभाव भी शामिल हैं जो महज़ बढ़ती रफ़्तार का भ्रम पैदा करते हैं। लेकिन फिलहाल सबसे कारगर परिकल्पना यह है कि गुरुत्वाकर्षण के समीकरणों में एक अतिरिक्त पद है, जिसका ज़िक्र पहली बार आइंस्टीन ने 1915 में किया था, पर बाद में उसे इसलिए छोड़ दिया क्योंकि उन्हें एहसास हो गया था कि उसके लिए उनकी व्याख्या ख़राब थी। इसी विचार को 1980 के दशक में क्वांटम फील्ड थ्योरी के एक संभावित प्रभाव के रूप में फिर से सामने लाया गया, लेकिन आज भी हमारे पास इस पद के भौतिक अर्थ का कोई ऐसा सिद्धांत नहीं है जो, उदाहरण के लिए, इसके परिमाण का पूर्वानुमान लगा सके। डार्क एनर्जी की प्रकृति और उसके प्रभावों की यह समस्या कोई छोटा-मोटा विवरण नहीं है, न ही यह कोई ऐसा रहस्य जान पड़ती है जो हमेशा अथाह बना रहेगा। और इसी के साथ कॉस्मोलॉजी के पूर्ण विज्ञान होने के दावे की हवा निकल जाती है।

डार्क एनर्जी का स्वरूप चाहे जो भी हो, यह संभव है कि उसे ऊर्जा देने के लिए साधा जा सकेगा—ताकि ज्ञान के सृजन का क्रम अनंतकाल तक चलता रहे। ऐसा करने के लिए ऊर्जा को लगातार बढ़ती दूरियों से समेटना होगा, जिससे कम्प्यूटेशन की गति भी धीमी होती जाएगी। लेकिन ओमेगा-पॉइंट ब्रह्मांडों में जो होता, यह उसका ठीक उलटा होगा: वहाँ के निवासियों को रफ़्तार में कोई कमी महसूस नहीं होगी, क्योंकि वे स्वयं ऐसे कंप्यूटर प्रोग्राम का रूप ले चुके होंगे जिनके कम्प्यूटेशन के चरणों की कोई सीमा नहीं होगी। इस तरह, डार्क एनर्जी ने ज्ञान के अनंत विकास का एक रास्ता भले ही बंद कर दिया हो, पर वही दूसरे रास्ते के लिए वास्तव में ‘चालक शक्ति’ बन जाएगी।

नए ब्रह्मांडीय मॉडल ऐसे ब्रह्मांडों का वर्णन करते हैं जो अपने स्थानिक आयामों में अनंत हैं। चूँकि बिग बैंग एक सीमित समय पहले ही हुआ था और प्रकाश की गति भी सीमित है, हम इस अनंत अंतरिक्ष का केवल एक सीमित हिस्सा ही देख पाएँगे—लेकिन यह हिस्सा हमेशा बढ़ता रहेगा। इसका परिणाम यह होगा कि समय के साथ, एक-से-एक असंभव-सी लगने वाली घटनाएँ हमारी नज़रों के सामने आएँगी। जब वह कुल आयतन जिसे हम देख सकते हैं, आज से दस लाख गुना बड़ा हो जाएगा, तो हमें ऐसी चीज़ें भी दिखेंगी जिनके आज हमें दिखने वाले अंतरिक्ष में होने की संभावना महज़ दस लाख में एक है। भौतिक रूप से जो कुछ भी संभव है, वह सब अंततः उजागर हो जाएगा: घड़ियाँ जो अपने-आप अस्तित्व में आईं; क्षुद्रग्रह जो विलियम पाले से हूबहू मिलते-जुलते हैं; सबकुछ। प्रचलित सिद्धांत तो यही कहता है कि ये सारी चीज़ें आज भी मौजूद हैं, बस इतनी ज़्यादा दूर कि उनकी रोशनी हम तक पहुँच नहीं पाई है—अभी तक तो नहीं।

प्रकाश जैसे-जैसे फैलता है, धुँधला होता जाता है: प्रति इकाई क्षेत्रफल में फोटॉन कम होते जाते हैं। इसका मतलब हुआ कि लगातार बढ़ती दूरियों पर किसी वस्तु को देखने के लिए और भी बड़े दूरबीनों की ज़रूरत पड़ेगी। तो इस बात की एक सीमा हो सकती है कि हम कितनी दूर—और इसलिए कितनी अनहोनी—किसी घटना को कभी देख पाएँगे। हाँ, एक तरह की घटना को छोड़कर: अनंतता की एक शुरुआत। स्पष्ट रूप से कहें तो, कोई भी सभ्यता जो ब्रह्मांड में असीमित विस्तार कर रही हो, वह अंततः हम तक पहुँच ही जाएगी।

बारीक-अनुकूलन के संयोगों को समझाने के लिए मानव-केंद्रित तर्क अनगिनत ब्रह्मांडों की कल्पना करते हैं, लेकिन एक अकेला अनंत अंतरिक्ष भी वही काम कर सकता है। बल्कि कुछ मायनों में तो और भी बेहतर: अगर ऐसी किसी सभ्यता के बनने की संभावना शून्य नहीं है, तो इस अनंत अंतरिक्ष में ऐसी अनगिनत सभ्यताएँ होंगी ही, और वे कभी-न-कभी एक-दूसरे से ज़रूर मिलेंगी। अगर वे सिद्धांत से इस संभावना का अनुमान लगा सकें, तो वे इस मानव-केंद्रित व्याख्या को परख भी सकते हैं।

बात यहीं खत्म नहीं होती। मानव-केंद्रित तर्कों को उन समानांतर ब्रह्मांडों से भी छुटकारा मिल सकता है, और भौतिकी के अलग-अलग नियमों की कल्पना से भी। अध्याय 6 की यह बात याद करें कि भौतिकी के सभी गणितीय फलन एक विशेष श्रेणी में आते हैं, जिन्हें विश्लेषणात्मक फलन कहते हैं। इनका एक असाधारण गुण है: यदि कोई विश्लेषणात्मक फलन एक बिंदु पर भी गैर-शून्य है, तो अपनी पूरी रेंज में वह केवल कुछ गिने-चुने बिंदुओं पर ही शून्य हो सकता है, लगातार नहीं। इसलिए, यही बात ‘एक खगोल भौतिकीविद् के अस्तित्व की संभावना’ पर भी लागू होनी चाहिए, जब उसे भौतिकी के स्थिरांकों के एक फलन के रूप में देखा जाए। हम इस फलन के बारे में ज़्यादा नहीं जानते, पर यह ज़रूर जानते हैं कि स्थिरांकों के कम-से-कम एक समूह के लिए—यानी हमारे लिए—इसका मान गैर-शून्य है। इसलिए हम यह भी जानते हैं कि यह लगभग हर मान के लिए गैर-शून्य ही होगा। बेशक, ज़्यादातर स्थिरांकों के लिए यह संख्या अकल्पनीय रूप से कम होगी—लेकिन शून्य कभी नहीं। और इसलिए, हमारे इस अकेले ब्रह्मांड में ही, स्थिरांकों का मान चाहे कुछ भी हो, अनंत खगोल भौतिकीविद् मौजूद होंगे।

दुर्भाग्य से, इस बिंदु पर बारीक-अनुकूलन की मानव-केंद्रित व्याख्या अपना ही खंडन कर देती है: खगोल भौतिकीविद् तो तब भी मौजूद होते, चाहे बारीक-अनुकूलन हो या न हो। इसलिए, मानव-केंद्रित तर्क बारीक-अनुकूलन की व्याख्या नहीं करता—और यह बात पुरानी कॉस्मोलॉजी की तुलना में नई में और भी ज़्यादा सच है। और इसी वजह से यह फर्मी समस्या (‘वे कहाँ हैं?’) को भी हल नहीं कर पाता। हो सकता है कि यह व्याख्या का एक ज़रूरी हिस्सा साबित हो, लेकिन यह अकेले दम पर कभी कुछ नहीं समझा सकता। इसके अलावा, जैसा कि मैंने अध्याय 8 में समझाया था, मानव-केंद्रित तर्क वाले किसी भी सिद्धांत को अनंत चीज़ों के समूह के भीतर प्रायिकता को परिभाषित करने के लिए एक पैमाना भी देना होगा। और उस स्थानिक रूप से अनंत ब्रह्मांड में—जिसे आज के कॉस्मोलॉजिस्ट हमारा निवास मानते हैं—ऐसा कैसे किया जाए, यह अभी तक ज्ञात नहीं हैं।

यह समस्या और भी गहरी है। मिसाल के तौर पर, मल्टीवर्स के संदर्भ में एक तथाकथित ‘क्वांटम सुसाइड’ तर्क दिया जाता है। मान लीजिए, आप लॉटरी जीतना चाहते हैं। आप एक टिकट ख़रीदकर एक ऐसी मशीन लगाते हैं जो हारने पर नींद में ही आपकी जान ले लेगी। तब, जिन भी इतिहासों में आप सुबह जागेंगे, उनमें आप विजेता होंगे। यदि आपके पीछे रोने वाला कोई न हो, या आपको इस बात की परवाह न हो कि ज़्यादातर इतिहासों में आपकी असमय मौत हो जाती है, तो आपने बैठे-बिठाए सब कुछ पाने का एक तरीक़ा खोज लिया है—जिसे इस तर्क को मानने वाले ‘व्यक्तिपरक निश्चितता’ कहते हैं। लेकिन, प्रायिकता को इस तरह इस्तेमाल करने का तरीक़ा सीधे क्वांटम सिद्धांत से नहीं निकलता, जैसा कि उसका सामान्य तरीक़ा निकलता है। इसके लिए एक अतिरिक्त मान्यता की ज़रूरत पड़ती है: यानी यह कि फ़ैसले करते वक़्त उन इतिहासों को अनदेखा कर देना चाहिए जिनमें फ़ैसला करने वाला ख़ुद मौजूद ही नहीं है। यह बात मानव-केंद्रित तर्कों से काफ़ी मिलती-जुलती है। ऐसे मामलों में प्रायिकता का सिद्धांत अभी ठीक से समझा नहीं गया है, लेकिन मेरा मानना है कि यह मान्यता ही ग़लत है।

ऐसी ही एक और धारणा है जिसे सिमुलेशन तर्क कहते हैं, जिसके सबसे प्रबल समर्थक दार्शनिक निक बॉस्ट्रम हैं। यह तर्क इस मान्यता पर आधारित है कि दूर भविष्य में हमारे इस ब्रह्मांड को कंप्यूटरों पर कई बार—संभवतः अनंत बार—सिमुलेट किया जाएगा (शायद वैज्ञानिक या ऐतिहासिक शोध के लिए)। इसलिए, हम जैसे लगभग सभी इंसानों का अस्तित्व उन्हीं सिमुलेशनों के भीतर हैं, असली दुनिया में नहीं। और इसलिए, यह लगभग तय है कि हम एक सिमुलेशन में रह रहे हैं। संक्षेप में, यही उनका तर्क है। लेकिन क्या इस तरह ‘अधिकांश अस्तित्वों’ को ‘लगभग तय’ मान लेना वाकई तर्कसंगत है?

यह समझने के लिए कि ऐसा क्यों नहीं हो सकता, आइए एक विचार प्रयोग की कल्पना करें। मान लीजिए कि भौतिक विज्ञानी खोजते हैं कि अंतरिक्ष असल में पफ़ पेस्ट्री की तरह कई परतों वाला है; हर जगह तहों की संख्या अलग-अलग है; कहीं-कहीं ये तहें बँट जाती हैं और उनके साथ-साथ उनके भीतर की हर चीज़ भी बँट जाती है। हालाँकि, हर तह में मौजूद चीज़ें एक जैसी ही होती हैं। इसलिए, भले ही हमें महसूस न हो, जब हम घूमते-फिरते हैं तो हमारे कई प्रतिरूप बन जाते हैं और फिर से एक हो जाते हैं। अब मान लीजिए कि लंदन में अंतरिक्ष की दस लाख तहें हैं, और ऑक्सफ़र्ड में सिर्फ़ एक। मैं इन दोनों शहरों के बीच अक्सर आता-जाता हूँ, और एक सुबह मैं यह भूलकर उठता हूँ कि मैं कहाँ हूँ। बाहर अँधेरा है। तो क्या मुझे सिर्फ़ इसलिए लंदन पर दाँव लगाना चाहिए, क्योंकि ऑक्सफ़र्ड के मुक़ाबले लंदन में मेरी दस लाख गुना ज़्यादा प्रतियाँ हर सुबह उठती हैं? मुझे ऐसा नहीं लगता। ऐसी स्थिति में यह साफ़ है कि फ़ैसले लेने के लिए प्रायिकता का आधार अपने प्रतिरूपों की संख्या गिनना नहीं हो सकता। हमें प्रतियों को नहीं, बल्कि इतिहासों को गिनना चाहिए। क्वांटम सिद्धांत में, भौतिकी के नियम हमें बताते हैं कि इतिहासों को माप के आधार पर कैसे गिनना है। लेकिन कई सिमुलेशनों के मामले में, उन्हें गिनने के किसी भी तरीक़े का मेरे पास कोई अच्छा तर्क नहीं है: यह एक अनसुलझा सवाल है। मुझे यह बात समझ नहीं आती कि मेरे ही सिमुलेशन को दस लाख बार दोहरा देने से इस बात की संभावना क्यों बढ़ जानी चाहिए कि मैं असली नहीं, बल्कि एक सिमुलेशन हूँ? और अगर एक कंप्यूटर जानकारी के हर बिट के लिए दूसरे कंप्यूटर से दस लाख गुना ज़्यादा इलेक्ट्रॉन इस्तेमाल करता है तो? क्या तब मेरे पहले वाले कंप्यूटर में ‘होने’ की संभावना ज़्यादा होगी?

सिमुलेशन तर्क एक और सवाल खड़ा करता है: क्या भविष्य में हमारे जाने-पहचाने ब्रह्मांड को सचमुच बार-बार सिमुलेट किया जाएगा? क्या ऐसा करना अनैतिक नहीं होगा? आज की दुनिया में अपार पीड़ा और कष्ट मौजूद है, और ऐसा कोई भी सिमुलेशन चलाने वाला उसे फिर से रचने का ज़िम्मेदार होगा। पर क्या वह सचमुच होगा? क्या किसी एक क्वालिया (व्यक्तिगत अनुभव) के दो हूबहू अनुभव एक ही माने जाएँगे? अगर हाँ, तो सिमुलेशन बनाना अनैतिक नहीं होगा—ठीक वैसे ही जैसे गुज़रे हुए कष्टों के बारे में कोई किताब पढ़ना अनैतिक नहीं है। लेकिन तब सवाल उठता है कि नैतिक दृष्टि से दो अलग-अलग व्यक्ति मानने के लिए, दो सिमुलेटेड इंसानों में कितना अंतर होना ज़रूरी है? एक बार फिर, मेरे पास इन सवालों का कोई अच्छा जवाब नहीं है। मुझे लगता है कि इनका जवाब हमें उसी व्याख्यात्मक सिद्धांत से मिलेगा, जिससे AI का रास्ता भी खुलेगा।

इससे जुड़ा एक और भी तीखा नैतिक सवाल है। एक शक्तिशाली कंप्यूटर की कल्पना करें और क्वांटम रैंडमाइज़र से उसकी मेमोरी के हर बिट को बेतरतीब ढंग से 0 या 1 पर सेट करें। (इसका मतलब है कि 0 और 1 बराबर माप वाले इतिहासों में घटित होते हैं।) इस क्षण, उस कंप्यूटर की मेमोरी की हर संभव सामग्री मल्टीवर्स में मौजूद हो जाती है। यानी, ऐसे इतिहास अनिवार्य रूप से मौजूद हैं जिनमें उस कंप्यूटर में एक AI प्रोग्राम है—बल्कि, मेमोरी के आकार तक के सभी संभव AI प्रोग्राम अपनी हर संभव अवस्था में मौजूद हैं। उनमें से कुछ आपके काफ़ी सटीक प्रतिरूप हैं, जो आपके असली माहौल से मिलते-जुलते वर्चुअल-रियलिटी माहौल में जी रहे हैं। (मौजूदा कंप्यूटरों में एक यथार्थवादी माहौल को सटीकता से सिमुलेट करने लायक मेमोरी नहीं है, लेकिन जैसा मैंने अध्याय 7 में कहा था, मुझे यकीन है कि एक इंसान को सिमुलेट करने के लिए वे काफ़ी हैं।) और साथ ही, हर संभव पीड़ा झेलते हुए इंसान भी मौजूद हैं। तो मेरा सवाल यह है: क्या इस कंप्यूटर को चालू करना—और इस तरह उन सभी प्रोग्रामों को अलग-अलग इतिहासों में एक साथ चलाना—ग़लत है? क्या यह, हक़ीक़त में, अब तक का सबसे घिनौना अपराध है? या यह बस एक नासमझी भरा काम है, क्योंकि पीड़ा वाले सभी इतिहासों का कुल माप बहुत ही छोटा है? या फिर यह एक मामूली और बेगुनाह हरकत है?

मानव-केंद्रित तर्क का एक और भी संदिग्ध उदाहरण है प्रलय-दिवस तर्क (doomsday argument)। यह तर्क इस मान्यता के आधार पर हमारी प्रजाति की उम्र का अंदाज़ा लगाने की कोशिश करता है कि कोई भी औसत इंसान, अब तक हुए और भविष्य में होने वाले सभी इंसानों की कतार में लगभग बीच में है। इसका मतलब हुआ कि हमें यह मानना चाहिए कि भविष्य में जितने इंसान जन्म लेंगे, उनकी संख्या अब तक जी चुके इंसानों की संख्या के लगभग बराबर होगी। ज़ाहिर है, यह एक भविष्यवाणी है, और सिर्फ़ इसी वजह से यह एक वैध तर्क नहीं हो सकता, लेकिन चलिए, घड़ी भर के लिए इसकी ही दलीलों पर चलते हैं। पहली बात, यह तर्क तो लागू ही नहीं होता अगर इंसानों की कुल संख्या अनंत होने वाली है—क्योंकि उस स्थिति में तो हर इंसान, जो कभी भी जिएगा, वह उस अनंत कतार में असामान्य रूप से शुरुआत में ही होगा। तो अगर इससे कोई निष्कर्ष निकलता भी है, तो वो यह कि हम अनंत की शुरुआत में हैं।

साथ ही, एक मानव जीवनकाल कितना लंबा होता है? बीमारी और बुढ़ापे का भी इलाज जल्द होगा—निश्चित रूप से अगले कुछ जीवनकालों के भीतर—और टेक्नोलॉजी, हत्या या हादसों से होने वाली मृत्यु को भी रोक पाएगी। यह मस्तिष्क की अवस्थाओं का बैकअप बनाकर किया जा सकेगा, जिसे मृत्यु हो जाने पर किसी हूबहू वैसे ही शरीर में एक कोरे दिमाग़ में डाल दिया जाएगा। एक बार जब यह तकनीक आ जाएगी, तो लोग अपने दिमाग़ का बार-बार बैकअप न लेने को आज कंप्यूटर का बैकअप न लेने से भी कहीं बड़ी नादानी समझेंगे। अगर और कुछ नहीं, तो विकास स्वयं यह सुनिश्चित करेगा, क्योंकि जो अपना बैकअप नहीं लेंगे, वे धीरे-धीरे ख़त्म होते जाएँगे। तो नतीजा साफ़ है: पूरी मानव आबादी एक तरह से अमर हो जाएगी, और हमारी पीढ़ी छोटी ज़िंदगी जीने वाली आख़िरी पीढ़ियों में से एक होगी। ऐसे में, यदि हमारी प्रजाति का जीवनकाल फिर भी सीमित ही रहा, तो यह जानना कि कुल कितने इंसान जिएँगे, हमारे जीवनकाल पर कोई ऊपरी सीमा नहीं लगाता, क्योंकि इससे यह पता नहीं चलता कि भविष्य के वे अमर हो सकने वाले इंसान, उस तथाकथित प्रलय के आने से पहले कितने समय तक जिएँगे।

1993 में, गणितज्ञ वर्नर विंज ने ‘The Coming Technological Singularity’ नामक एक प्रभावशाली निबंध लिखा, जिसमें उन्होंने अनुमान लगाया कि, लगभग तीस वर्षों के भीतर, प्रौद्योगिकी के भविष्य को पूर्वानुमानित करना असंभव हो जाएगा—एक घटना जिसे अब ‘द सिंगुलैरिटी’ के रूप में जाना जाता है। विंज ने इस आने वाली सिंगुलैरिटी को AI की उपलब्धि के साथ जोड़ा, और बाद की चर्चाएँ उसी पर केंद्रित रही हैं। मैं निश्चित रूप से आशा करता हूँ कि तब तक AI हासिल कर लिया जाए, लेकिन मुझे अभी तक उस सैद्धांतिक प्रगति के कोई आसार नहीं दिखते, जिसका पहले होना मेरे तर्क के अनुसार अनिवार्य है। वहीं दूसरी तरफ़, मुझे नहीं लगता कि AI कोई ऐसी अनोखी चीज़ है जो सब कुछ बदल देगी: आख़िर, हमारे पास पहले से ही अरबों इंसान हैं।

सिंगुलैरिटी के ज़्यादातर समर्थक मानते हैं कि AI के आने के तुरंत बाद, अतिमानवीय मस्तिष्कों का निर्माण किया जाएगा और फिर, जैसा कि विंज ने कहा, ‘मानव युग समाप्त हो जाएगा।’ लेकिन मानव मस्तिष्कों की सार्वभौमिकता पर मेरी चर्चा उस संभावना को खारिज करती है। चूँकि मनुष्य पहले से ही सार्वभौमिक व्याख्याकार और निर्माता हैं, वे अपनी संकीर्ण जड़ों से ऊपर उठ सकते हैं, इसलिए अतिमानवीय मस्तिष्क जैसी कोई चीज़ नहीं हो सकती। हाँ, ऑटोमेशन और बढ़ सकता है, जिससे मौजूदा प्रकार की मानवीय सोच को तेज़ी से, और अधिक कार्यशील मेमोरी के साथ किया जा सके, और ‘पसीना बहाने’ वाले चरणों को (गैर-AI) मशीनों को सौंपा जा सके। ऐसा बहुत कुछ तो कंप्यूटरों, मशीनों, और बढ़ती संपत्ति की वजह से पहले ही हो चुका है, जिससे ज़्यादा लोग अब सोचने पर अपना समय लगा सकते हैं। और यह सिलसिला निश्चित ही जारी रहने की उम्मीद है। उदाहरण के लिए, और भी अधिक कुशल मानव-कंप्यूटर इंटरफेस होंगे, जिनकी पराकाष्ठा निस्संदेह मस्तिष्क से जुड़ने वाले उपकरणों में होगी। लेकिन इंटरनेट सर्च जैसे काम, सुपर-फास्ट AI द्वारा अरबों दस्तावेज़ों को रचनात्मक रूप से खंगालकर कभी नहीं किए जाएँगे, क्योंकि जैसे इंसान ऐसे उबाऊ काम नहीं करना चाहते, वैसे ही वे भी नहीं चाहेंगे। न ही कृत्रिम वैज्ञानिक, गणितज्ञ, और दार्शनिक कभी ऐसी अवधारणाओं या तर्कों को गढ़ेंगे जिन्हें समझना मनुष्य के लिए स्वाभाविक रूप से असंभव हो। सार्वभौमिकता का सिद्धांत यही बताता है कि हर महत्वपूर्ण मायने में, मनुष्य और AI हमेशा बराबर ही रहेंगे।

इसी तरह, सिंगुलैरिटी को अक्सर अभूतपूर्व उथल-पुथल और ख़तरे का एक क्षण माना जाता है, क्योंकि नवाचार की दर इतनी तेज़ हो जाती है कि मनुष्य उसका सामना नहीं कर सकते। लेकिन यह एक संकीर्ण भ्रांति है। ज्ञानोदय की पहली कुछ शताब्दियों के दौरान, यह एक निरंतर एहसास रहा है कि तेज़ और बढ़ता नवाचार हाथ से निकलता जा रहा है। लेकिन हमारी प्रौद्योगिकी, जीवन शैली, और नैतिक मानदंडों में हो रहे बदलावों से तालमेल बिठाने और उनका आनंद लेने की हमारी क्षमता भी बढ़ी है, क्योंकि वे तर्क-विरोधी मीम जो इस क्षमता को कमज़ोर करते थे, अब ख़ुद ही क्षीण होकर विलुप्त हो रहे हैं। भविष्य में, जब नवाचार की दर मस्तिष्क से जुड़ने वाले उपकरणों और AI कंप्यूटरों की बढ़ती क्लॉक रेट और प्रवाह क्षमता के कारण और भी बढ़ेगी, तो उसका सामना करने की हमारी क्षमता भी उसी दर से या उससे तेज़ी से बढ़ेगी: यदि हर कोई अचानक दस लाख गुना तेज़ी से सोचने में सक्षम हो जाए, तो किसी को भी आपाधापी महसूस नहीं होगी। इसलिए मुझे लगता है कि सिंगुलैरिटी को एक तरह की असातत्य (discontinuity) मानने की अवधारणा एक ग़लती है। ज्ञान और तेज़ी से बढ़ता रहेगा, और यह बात ही अपने आप में काफ़ी हैरान करने वाली है।

अर्थशास्त्री रॉबिन हैनसन ने सुझाव दिया है कि हमारी प्रजाति के इतिहास में कई सिंगुलैरिटी हुई हैं, जैसे कि कृषि क्रांति और औद्योगिक क्रांति। यकीनन, उस परिभाषा के हिसाब से तो प्रारंभिक ज्ञानोदय भी एक ‘सिंगुलैरिटी’ ही था। कौन भविष्यवाणी कर सकता था कि जो व्यक्ति अंग्रेज़ी गृहयुद्ध—जो धार्मिक कट्टरपंथियों और एक निरंकुश सम्राट के बीच एक खूनी संघर्ष था—और 1651 में धार्मिक कट्टरपंथियों की जीत का गवाह रहा हो, वह एक ऐसे समाज के शांतिपूर्ण उदय को भी देख पाएगा जो स्वतंत्रता और तर्क को अपनी मुख्य विशेषताएँ मानता हो? उदाहरण के लिए, रॉयल सोसाइटी की स्थापना 1660 में हुई थी—एक ऐसी घटना जिसकी एक पीढ़ी पहले कल्पना करना भी लगभग असंभव था। रॉय पोर्टर 1688 को अंग्रेज़ी ज्ञानोदय की शुरुआत मानते हैं। यह ‘गौरवशाली क्रांति’ की तारीख़ है, जो मुख्यतः संवैधानिक सरकार की शुरुआत थी, और साथ ही उन कई अन्य तर्कसंगत सुधारों की भी, जो प्रचलित वैश्विक नज़रिए में उस गहरे और आश्चर्यजनक रूप से तेज़ बदलाव का हिस्सा थे।

साथ ही, वह समय-सीमा जिसके आगे वैज्ञानिक पूर्वानुमान की कोई पहुँच नहीं रहती, अलग-अलग घटनाओं के लिए अलग-अलग होती है। हर घटना के लिए यह वह क्षण होता है जब नए ज्ञान की रचना, पूर्वानुमानित परिणाम पर एक महत्वपूर्ण असर डालना शुरू कर दे। चूँकि इस क्षण के बारे में हमारे अपने अनुमान भी उसी तरह के दायरे के अधीन हैं, हमें अपने सभी पूर्वानुमानों को इस अंतर्निहित शर्त के साथ ही समझना चाहिए: ‘जब तक कि नए ज्ञान की रचना इसमें हस्तक्षेप न करे’।

लेकिन कुछ व्याख्याओं की पहुँच सुदूर भविष्य तक होती है, उन दायरों से कहीं आगे जो बाकी सब कुछ अप्रत्याशित बना देते हैं। इनमें से एक तो स्वयं यह तथ्य ही है। दूसरी है व्याख्यात्मक ज्ञान की असीम क्षमता—जो इस पुस्तक का विषय है।

संबंधित दायरे से परे किसी भी चीज़ का पूर्वानुमान लगाने का प्रयास निरर्थक है—वह भविष्यवाणी है—लेकिन उसके परे क्या है, इस पर विचार करना निरर्थक नहीं है। जब इस विचार से अनुमान जन्म लेता है, तो वह परिकल्पना बन जाता है, जो तर्कहीन भी नहीं है। बल्कि, यह अनिवार्य है। वे सभी गहरे, अकल्पनीय नए विचार जो भविष्य को अनिश्चित बनाते हैं, एक परिकल्पना के रूप में ही जन्म लेंगे। और हर परिकल्पना एक समस्या से उपजती है: भविष्य से जुड़ी समस्याएँ भी पूर्वानुमान के दायरे के पार जा सकती हैं—और समस्याओं के समाधान होते हैं।

भौतिक दुनिया को समझने की बात करें तो, हमारी हालत काफ़ी कुछ वैसी ही है जैसी एरेटोस्थनीज की पृथ्वी के मामले में थी: वह उसे बहुत सटीकता से माप सकते थे, और उसके बारे में बहुत कुछ जानते थे—अपने पूर्वजों से तो कहीं ज़्यादा। उन्हें ज़रूर पृथ्वी के उन इलाक़ों के मौसम के बारे में भी पता होगा, जिनके बारे में उनके पास कोई सबूत नहीं था। लेकिन वह यह भी जानते थे कि ज़्यादातर दुनिया उनकी समझ और पहुँच, दोनों से बहुत दूर थी।

हम अभी तक ब्रह्मांड को उतनी सटीकता से नहीं माप सकते जितनी सटीकता से एरेटोस्थनीज ने पृथ्वी को मापा था। और हम भी जानते हैं कि हम कितने अज्ञानी हैं। उदाहरण के लिए, सार्वभौमिकता का सिद्धांत हमें बताता है कि कंप्यूटर प्रोग्राम लिखकर AI बनाना संभव है, पर हमें यह नहीं पता कि सही प्रोग्राम कैसे लिखा (या विकसित किया) जाए। हम नहीं जानते कि क्वालिया क्या है या रचनात्मकता कैसे काम करती है, इसके बावजूद कि क्वालिया और रचनात्मकता, दोनों हमारे भीतर ही मौजूद हैं। हमने दशकों पहले आनुवंशिक कोड को समझ लिया था, लेकिन हमें यह नहीं पता कि इसकी पहुँच जैसी है वैसी क्यों है। हम जानते हैं कि भौतिकी में प्रचलित दोनों सबसे गहरे सिद्धांत गलत होने चाहिए। हम जानते हैं कि इंसानों का अस्तित्व मौलिक महत्व रखता है, पर यह नहीं जानते कि क्या यह महत्व हमारे ज़रिए ही कायम रहेगा: हम असफल हो सकते हैं, हिम्मत हार सकते हैं, और हो सकता है कि ब्रह्मांड में कहीं और जन्मी बुद्धिमत्ताएँ अनंतता की शुरुआत करें। यही हाल उन सभी समस्याओं का है जिनका मैंने ज़िक्र किया, और कई अन्य का भी।

व्हीलर ने एक बार कल्पना की थी कि उन सभी समीकरणों को कागज़ की चादरों पर लिख दिया जाए जो भौतिकी के अंतिम नियम हो सकते हैं, और उन्हें पूरे फ़र्श पर फैला दिया जाए। और फिर:

खड़े होकर, उन सभी समीकरणों को देखो—जिनमें कुछ शायद बाकियों से ज्यादा आशाजनक हैं, अपनी उंगली को रौब से उठाओ, और आदेश दो ‘उड़ो!’ उन समीकरणों में से कोई भी पंख नहीं लगाएगा, उड़ान नहीं भरेगा, और उड़ेगा भी नहीं। फिर भी ब्रह्मांड ‘उड़ता’ है।

सी. डब्ल्यू. मिस्नर, के. एस. थॉर्न, और जे. ए. व्हीलर, ग्रेविटेशन (1973)

हम नहीं जानते कि यह क्यों ‘उड़ता’ है। उन नियमों में क्या अंतर है जो भौतिक वास्तविकता में संस्थापित हैं और वो जो नहीं हैं? एक व्यक्ति के कंप्यूटर सिमुलेशन (जो सार्वभौमिकता के कारण एक व्यक्ति होना चाहिए) और उस सिमुलेशन की रिकॉर्डिंग (जो एक व्यक्ति नहीं हो सकता) में क्या अंतर है? जब दो समान सिमुलेशन चल रहे हों, तो क्वालिया दो होंगे या एक? नैतिक मूल्य दोगुना होगा या नहीं?

हमारी दुनिया, एरेटोस्थनीज की दुनिया से बहुत बड़ी, अधिक एकीकृत, अधिक जटिल, और अधिक सुंदर है, जिसे हम इस हद तक समझते और नियंत्रित करते हैं कि उन्हें यह दैवीय लगता। फिर भी आज हमारे लिए यह उतनी ही रहस्यमयी, उतनी ही खुली है, जितनी उनकी दुनिया तब उनके लिए थी। हमने तो बस कुछ दीप इधर-उधर प्रज्ज्वलित किए हैं। हम उनकी संकीर्ण रोशनी में तब तक छिपे रह सकते हैं जब तक कि हमारी समझ से परे कुछ हमें बुझा न दे, या हम संघर्ष कर सकते हैं। हम जान चुके हैं कि हम एक निरर्थक दुनिया में नहीं रहते। भौतिकी के नियम मायने रखते हैं: दुनिया व्याख्येय है। उद्‌भव के उच्च स्तर हैं और व्याख्या के उच्च स्तर हैं। गणित, नैतिकता, और सौंदर्यशास्त्र में गहन अमूर्तताएँ हमारे लिए सुलभ हैं। जबरदस्त पहुँच वाले विचार संभव हैं। लेकिन दुनिया में बहुत कुछ ऐसा भी है जो तब तक मायने नहीं रखता और नहीं रखेगा जब तक हम खुद उसे सुधारने का तरीक़ा नहीं निकाल लेते। मृत्यु का कोई मतलब नहीं है। ठहराव का कोई मतलब नहीं है। अंतहीन निरर्थकता के भीतर सार्थकता के एक बुलबुले का कोई मतलब नहीं है। दुनिया अंततः मायने रखती है या नहीं, यह इस बात पर निर्भर करेगा कि व्यक्ति—हम जैसे लोग—कैसे विचारों और कार्य का चुनाव करते हैं।

कई लोग अनंतता के विचार से घबराते हैं। लेकिन कुछ चीज़ें ऐसी हैं जिन्हें चुनना हमारे बस में नहीं। सोचने का केवल एक ही तरीक़ा है जो प्रगति करने, या लंबे समय तक अस्तित्व में बने रहने में सक्षम है: रचनात्मकता और आलोचना के ज़रिए अच्छी व्याख्याओं की खोज। जो हमारे सामने है, वो तो हर हाल में अनंतता ही है। हम बस इतना चुन सकते हैं कि वह अनंतता अज्ञान की हो या ज्ञान की, ग़लत की हो या सही की, मृत्यु की हो या जीवन की।