---
title: "अमूर्तताएँ और उनकी वास्तविकता"
chapter_number: 5
published: true
---


आधुनिक भौतिकी के मूलभूत सिद्धान्त, संसार की व्याख्या ऐसे तरीक़ों से करते हैं जो हमारी सहज-बुद्धि के बिलकुल विपरीत लगते हैं। उदाहरण के लिए, अधिकांश गैर-भौतिकविदों को यह स्वतःसिद्ध लगता है कि जब आप अपनी भुजा को आगे की ओर फैलाते हैं, तो गुरुत्वाकर्षण का बल उसे नीचे खींचता हुआ महसूस होता है। पर ऐसा नहीं है। आश्चर्यजनक रूप से, आइंस्टाइन का जनरल रिलेटिविटी का सिद्धांत—जो भौतिकी के दो गहनतम सिद्धांतों में से एक है—गुरुत्वाकर्षण बल के अस्तित्व को नकारता है। यह कहता है कि उस स्थिति में आपकी भुजा पर एकमात्र बल वह है जिसे आप स्वयं ऊपर की ओर लगा रहे हैं, ताकि वह स्पेस-टाइम के एक वक्र क्षेत्र में सबसे सीधे संभावित पथ से दूर, लगातार गतिशील बनी रहे। हमारे दूसरे गहनतम सिद्धांत—क्वांटम थ्योरी, जिसकी चर्चा मैं अध्याय 11 में करूँगा—द्वारा वर्णित वास्तविकता और भी अधिक विरोधाभासी है। ऐसी व्याख्याओं को समझने के लिए, भौतिकविदों को रोज़मर्रा की घटनाओं के बारे में नए तरीकों से सोचना सीखना पड़ता है।

मार्गदर्शक सिद्धान्त वही है जो हमेशा रहा है: खराब व्याख्याओं को अस्वीकार करना और अच्छी व्याख्याओं को अपनाना। किसी वस्तु का वास्तविक होना या न होना तय करने के सिलसिले में इसका आशय यह है कि यदि किसी क्षेत्र में हमारी सबसे अच्छी व्याख्या किसी इकाई का उल्लेख करती है, तो हमें उसे वास्तविक मानना चाहिए। और यदि—जैसे कि गुरुत्वाकर्षण-बल के मामले में—हमारी सर्वश्रेष्ठ व्याख्या उसके अस्तित्व से इनकार करती है, तो हमें यह मानना छोड़ देना चाहिए कि वह मौजूद है।

इसके अतिरिक्त, जब हम रोज़मर्रा की घटनाओं को मौलिक भौतिकी की भाषा में लिखते हैं, तो वे अत्यन्त जटिल हो जाती हैं। यदि आप एक केतली में पानी भरकर उसे स्विच ऑन कर दें, तो पृथ्वी पर मौजूद सारे सुपरकंप्यूटर ब्रह्मांड की सम्पूर्ण आयु तक काम करने के बाद भी उन सभी पानी के अणुओं के विषय में भविष्यवाणी करने वाले समीकरणों को हल नहीं कर सकते—भले ही हम किसी तरह उनकी प्रारंभिक अवस्था और उन पर सभी बाहरी प्रभावों का पता लगा सकें, जो स्वयं एक जटिल कार्य है।

संयोग से, उस जटिलता का कुछ हिस्सा उच्च-स्तरीय सरलता में सिमट जाता है। उदाहरण के लिए, हम काफी सटीकता से यह बता सकते हैं कि पानी को उबलने में कितना समय लगेगा। इसके लिए, हमें केवल कुछ भौतिक राशियों को जानने की आवश्यकता है, जैसे इसका द्रव्यमान, हीटिंग एलिमेंट की शक्ति, वगैरह—जिन्हें मापना काफ़ी आसान है। अधिक सटीकता के लिए हमें कुछ सूक्ष्म गुणों की जानकारी भी चाहिए हो सकती है—जैसे बुलबुलों के लिए मौजूद न्यूक्लिएशन स्थलों की संख्या और प्रकार। लेकिन वे भी अपेक्षाकृत "उच्च-स्तरीय" घटनाएँ हैं, जो परमाण्विक स्तर की असीम और जटिल, परस्पर क्रियाओं से मिलकर बनती हैं। इस तरह, उच्च-स्तरीय घटनाओं का एक वर्ग—जैसे पानी की तरलता, और पात्र, हीटिंग एलिमेंट, उबाल और बुलबुलों के बीच का संबंध—ऐसा है जिसकी व्याख्या आपस में ही एक-दूसरे के सन्दर्भ में अच्छी तरह की जा सकती है, परमाणु-स्तर या उससे नीचे का उल्लेख किए बिना। दूसरे शब्दों में, उच्च-स्तरीय घटनाओं के इस पूरे वर्ग का व्यवहार अर्ध-स्वायत्त है—लगभग आत्मनिर्भर। उच्च, अर्ध-स्वायत्त स्तर पर, इस तरह की स्पष्टता में सिमटने की प्रक्रिया को “उद्‌भव” (emergence) कहते हैं।

उद्‌भवित घटनाएँ कुल घटनाओं का एक बहुत ही छोटा हिस्सा हैं। हम यह अनुमान लगा सकते हैं कि पानी कब उबलेगा, और यह कि उबलने पर बुलबुले दिखाई देंगे। लेकिन अगर आप यह अनुमान लगाना चाहें कि प्रत्येक बुलबुला कहाँ जाएगा (या सटीकता से कहें तो, उनकी विभिन्न गतिओं की क्या संभावनाएं हैं—अध्याय 11 देखें), तो आपको निराशा हाथ लगेगी। पानी के असंख्य सूक्ष्म-गुणों की भविष्यवाणी तो और भी असंभव है—जैसे किसी निश्चित अवधि के दौरान पानी गर्म करने से, प्रभावित इलेक्ट्रॉनों की संख्या सम होगी या विषम होगी।

अच्छी बात ये है, कि हम इनमें से ज़्यादातर गुणों की भविष्यवाणी करने या उनकी व्याख्या करने में दिलचस्पी नहीं रखते हैं, भले ही वे बहुसंख्यक हों। वजह यह है कि उनमें से कोई भी उस काम पर असर नहीं डालता जो हम पानी से करना चाहते हैं—जैसे यह समझना कि वह किससे बना है, या उससे चाय बनाना। चाय बनाने के लिए पानी का उबलना ज़रूरी है, पर हमें इस बात से कोई मतलब नहीं कि बुलबुलों का पैटर्न कैसा है। हम चाहते हैं कि उस पानी का आयतन एक निश्चित न्यूनतम और अधिकतम के बीच हो, लेकिन हम इसकी परवाह नहीं करते कि उसमें कितने अणु हैं। हम उन उद्देश्यों को पूरा करने में प्रगति कर पाते हैं क्योंकि उन्हें हम अर्ध-स्वायत्त, उद्‌भवित गुणों की भाषा में व्यक्त कर पाते हैं, जिनके बारे में हमारे पास अच्छी उच्च-स्तरीय व्याख्याएँ मौजूद हैं। इसी तरह, ब्रह्मांडीय योजना में पानी की भूमिका को समझने के लिए हमें अधिकांश सूक्ष्म विवरणों की ज़रूरत नहीं होती, क्योंकि ऐसे लगभग सभी विवरण स्थानीय होते हैं।

उच्च-स्तरीय भौतिक राशियों का व्यवहार उनके निम्न-स्तरीय घटकों के व्यवहार से ही निर्मित होता है, बस इसमें अधिकांश विवरणों को नज़रअंदाज़ किया गया होता है। इससे उद्‌भव और व्याख्या के बारे में एक व्यापक भ्रांति पैदा हुई है, जिसे अपचयनवाद (reductionism) कहते हैं: यह धारणा कि विज्ञान व्याख्या और भविष्यवाणी हमेशा अपचयन करके—यानी चीज़ों को घटकों में बाँटकर—ही करता है। अक्सर वह ऐसा करता भी है; जैसे जब हम अंतःपरमाण्विक बलों के ऊर्जा-निरक्षण (conservation of energy) का पालन करने के तथ्य से यह उच्च-स्तरीय भविष्यवाणी करते हैं और समझाते हैं कि बिजली के बिना केतली पानी नहीं उबाल सकती। पर अपचयनवाद यह माँग करता है कि व्याख्या के विभिन्न स्तरों के बीच सम्बन्ध *हमेशा*  ऐसा ही हो—जबकि अक्सर ऐसा नहीं होता। उदाहरण के लिए, मैंने *The Fabric of Reality* में लिखा था:

“लंदन के पार्लियामेंट स्क्वायर में विंस्टन चर्चिल की प्रतिमा की नाक की नोक पर मौजूद ताँबे के एक विशेष परमाणु पर विचार कीजिए। आइए, मैं समझाने की कोशिश करता हूँ कि वह ताँबे का परमाणु वहाँ क्यों है। क्योंकि चर्चिल ने पास ही हाउस ऑफ़ कॉमन्स में प्रधानमंत्री के रूप में सेवा की; और क्योंकि उनके विचारों और नेतृत्व ने द्वितीय विश्वयुद्ध में मित्र-राष्ट्रों की जीत में योगदान दिया; और क्योंकि ऐसी परम्परा है कि ऐसे लोगों को प्रतिमाएँ बनाकर सम्मानित किया जाता है; और क्योंकि काँस्य में ताँबा होता है—जो ऐसी प्रतिमाओं के लिए पारम्परिक पदार्थ है, इत्यादि। इस प्रकार हम एक निम्न-स्तरीय भौतिक अवलोकन—एक विशिष्ट स्थान पर ताँबे के परमाणु की उपस्थिति—की व्याख्या अत्यन्त उच्च-स्तरीय सिद्धान्तों के माध्यम से करते हैं, जिसमें ‘विचार’, ‘नेतृत्व’, ‘युद्ध’ और ‘परम्परा’ जैसी उद्‌भवित घटनाएं शामिल हैं।

ऐसा मानने का कोई कारण नहीं कि उस ताँबे के परमाणु की उपस्थिति के बारे में, सिद्धान्ततः भी, इससे निम्न-स्तरीय कोई बेहतर व्याख्या होनी चाहिए। मान लीजिए कोई अपचयी ‘थ्योरी ऑफ़ एवरीथिंग’ सिद्धान्ततः यह निम्न-स्तरीय भविष्यवाणी कर सकती हो कि सौर-मण्डल की किसी पूर्वावस्था को देने पर ऐसी प्रतिमा के अस्तित्व की कितनी संभावना है। वह सिद्धान्ततः यह भी विवरण दे सकती है कि प्रतिमा सम्भवतः वहाँ कैसे पहुँची। पर ऐसे विवरण और भविष्यवाणियाँ (जो व्यावहारिक रूप से असम्भव हैं) किसी की व्याख्या नहीं करते—वे केवल यह बताएंगे कि हर ताँबे का परमाणु किस पथ से गुज़रा: पहले ताँबे की खदान से लेकर लुहार तक, फिर मूर्तिकार के स्टूडियो तक, वगैरह, वगैरह…। वास्तव में, ऐसी भविष्यवाणी को, अन्य कई चीजों के अलावा, पूरे ग्रह में फैले असंख्य परमाणुओं का उल्लेख करना पड़ेगा, जो उस जटिल गति में लगे थे जिसे हम ‘द्वितीय विश्वयुद्ध’ कहते हैं। पर यदि आपके पास वह अमानवीय क्षमता हो भी कि आप इतने लम्बे-चौड़े परमाण्विक मार्ग-वर्णनों का अनुकरण करके उस ताँबे के परमाणु को वहाँ पहुँचता देख लें, तब भी आप यह नहीं कह पाएँगे—‘अच्छा, अब मैं समझ गया कि वह वहाँ क्यों हैं।’ तब भी आपको यह पूछना पड़ेगा कि उन्हीं परमाणुओं की उसी व्यवस्था और उन पथों की ऐसी क्या विशेषता है जिसने उन्हें इस स्थान पर ताँबे का परमाणु जमा करने की प्रवृत्ति दी। इसका उत्तर ढूंढना एक रचनात्मक कार्य होगा—जैसा कि नई व्याख्याएँ खोजने का काम हमेशा होता है। आपको यह खोज निकालना पड़ेगा कि कुछ परमाण्विक व्यवस्थाएं नेतृत्व और युद्ध जैसी उद्‌भवित घटनाओं का समर्थन करती हैं, जो परस्पर उच्च-स्तरीय व्याख्यात्मक सिद्धान्तों से सम्बद्ध हैं। तभी आप समझ पाएँगे कि वह ताँबे का परमाणु जहाँ है, वहाँ क्यों है।”

यहाँ तक कि भौतिकी में भी, कुछ अत्यन्त मौलिक व्याख्याएँ—और उनसे निकली भविष्यवाणियाँ—अपचयी नहीं होतीं। उदाहरण के लिए, ऊष्मागतिकी (thermodynamics) का द्वितीय नियम कहता है कि उच्च-स्तरीय भौतिक प्रक्रियाएँ बढ़ती हुई अव्यवस्था की ओर अग्रसर होती हैं। फेंटे हुए अंडे को और फेंटने से वह साबुत नहीं हो जाता, न ही वह कड़ाही से ऊर्जा खींचकर अपने-आप ऊपर उछलकर फिर से अपने छिलके में चला जाता है, जो फिर बिना किसी जोड़ के सील हो जाए। फिर भी, यदि आप किसी तरह उस फेंटने की प्रक्रिया का ऐसा वीडियो बना लें जिसमें हर अणु दिखे, और उसे उल्टा चला दें, और उसे उसी पैमाने पर देखें, तो आपको केवल यही दिखेगा कि अणु निम्न-स्तरीय भौतिक नियमों का सख्ती से पालन करते हुए गतिमान हैं। अभी तक यह ज्ञात नहीं कि ऊष्मागतिकी का द्वितीय नियम, परमाणुओं से जुड़े सरल निम्न-स्तरीय कथनों से व्युत्पन्न किया जा सकता है या नहीं।

और ऐसा होना आवश्यक भी नहीं। अपचयनवाद में अक्सर एक नैतिक आभा जोड़ दी जाती है—कि विज्ञान मूलतः अपचयी ‘होना चाहिए’। यह उपकरणवाद और “मध्यमता के सिद्धान्त”, दोनों से जुड़ा हुआ है, जिनकी मैंने अध्याय 1 और 3 में आलोचना की थी। उपकरणवाद अपचयनवाद जैसा है, पर वह केवल उच्च-स्तरीय नहीं, सभी व्याख्याओं को ही खारिज करना चाहता है। “मध्यमता का सिद्धान्त” अपचयनवाद का हल्का रूप है: वह केवल उन उच्च-स्तरीय व्याख्याओं को खारिज करता है जिनमें मनुष्यों का समावेश हो। और क्योंकि मैं नैतिक आभाओं वाली गलत दार्शनिक धाराओं का ज़िक्र कर ही रहा हूँ, तो समग्रतावाद (holism) की भी बात कर लेते हैं—जो अपचयनवाद का मानो दर्पण-रूप है। यह विचार कि सही व्याख्याएँ (या महत्त्वपूर्ण व्याख्याएं) केवल वही हैं जो ‘भागों’ को ‘समग्र’ के सन्दर्भ में समझाएँ। समग्रतावादी भी अक्सर अपचयनवादियों के साथ यह गलत धारणा साझा करते हैं कि विज्ञान केवल अपचयी है (या होना चाहिए)—और इसलिए वे अधिकतर विज्ञान का विरोध करते हैं। ये सभी मत एक ही कारण से तर्कहीन हैं: ये बेहूदा चीजों के आधार पर सिद्धान्तों को स्वीकार या अस्वीकार करने की सलाह देते हैं, न कि इस आधार पर कि वे व्याख्याएँ अच्छी हैं या नहीं।

जहाँ भी कोई उच्च-स्तरीय व्याख्या निम्न-स्तरीय व्याख्याओं से तार्किक रूप से निकलती है, वहाँ इसका उल्टा भी होता है: वह उच्च-स्तरीय व्याख्या निम्न-स्तरीय के बारे में कुछ न कुछ निहितार्थ भी रखती है। अतः यदि हम और अधिक उच्च-स्तरीय सिद्धान्त जोड़ते जाएँ—और वे परस्पर संगत हों—तो वे निम्न-स्तरीय सिद्धान्तों पर और अधिक बन्धन लगाते जाएँगे। सम्भव है कि जो भी उच्च-स्तरीय व्याख्याएँ अस्तित्व में हैं, वे सब मिलकर, निम्न-स्तरीय व्याख्याओं को भी निहित कर दें। इसका उल्टा भी संभव है। और यह भी सम्भव है कि कुछ निम्न-स्तरीय, कुछ मध्य-स्तरीय और कुछ उच्च-स्तरीय व्याख्याएँ, सब मिलकर, समस्त व्याख्याओं को निहित करती हों। मेरा अनुमान है कि ऐसा ही है।

इस तरह, सूक्ष्म-समायोजन की समस्या (fine-tuning problem) का एक सम्भावित समाधान यह भी हो सकता है कि कुछ उच्च-स्तरीय व्याख्याएँ अंततः प्रकृति के सटीक नियम ही सिद्ध हों। उनके सूक्ष्म-स्तरीय परिणाम तब सचमुच ‘फाइन-ट्यून’ प्रतीत हो सकते हैं। एक प्रत्याशी है—संगणन (computation) की सार्वभौमिकता का सिद्धान्त—जिसकी चर्चा मैं अगले अध्याय में करूँगा। दूसरा है—परीक्षण-योग्यता का सिद्धान्त: जिस विश्व में भौतिक नियम ‘परीक्षकों’ के अस्तित्व की अनुमति ही न दें, वहाँ वे अपने-आप को जाँचे जाने से भी स्वयं को रोक देंगे। पर अपने वर्तमान रूप में, ऐसे सिद्धान्तों को भौतिक नियम मानना मानव-केंद्रित और मनमाना है—अतः वे खराब व्याख्याएँ होंगे। फिर भी सम्भव है कि इनके कुछ अधिक गहरे, मूल संस्करण हों—जिनके ये केवल आकलन हों—जो अच्छी व्याख्याएँ हों, और सूक्ष्म-भौतिकी की व्याख्याओं के साथ वैसा ही सुदृढ़ सामंजस्य रखते हों जैसा ऊष्मागतिकी का द्वितीय नियम रखता है।

जो भी हो, उद्‌भवित घटनाएँ दुनिया की व्याख्येयता के लिए अनिवार्य हैं। जब मनुष्यों के पास व्याख्यात्मक ज्ञान बहुत कम था, तब भी वे जुगाड़ू नियमों से प्रकृति को नियंत्रित करने में सक्षम थे। उन जुगाड़ू नियमों की भी व्याख्याएँ थीं—और वे आग और पत्थरों जैसी उद्‌भवित घटनाओं की उच्च-स्तरीय नियमितताओं के बारे में होती थीं। उससे भी बहुत पहले, केवल जीन ही जुगाड़ू नियमों को ‘संग्रहित’ कर रहे थे—और उनमें निहित ज्ञान भी उद्‌भवित घटनाओं के बारे में ही था। इस प्रकार, उद्‌भव ‘अनन्तता की शुरुआत’ का एक और पहलू है: समस्त ज्ञान-निर्माण उद्‌भवित घटनाओं पर निर्भर करता है—और भौतिक रूप से उसी से बना है।

उद्‌भव के कारण ही खोजें चरणबद्ध तरीके से की जा सकती हैं—और यही कारण है कि वैज्ञानिक पद्धति संभव है। प्रत्येक क्रमिक रूप से बेहतर होते सिद्धांत की आंशिक सफलता का मतलब है कि वह घटनाओं की एक ‘परत’ को सफलतापूर्वक समझाता है—भले ही बाद में वह आंशिक रूप से गलत साबित हो।

कभी-कभी, एक-दूसरे के बाद आने वाले वैज्ञानिक सिद्धान्त अपनी भविष्यवाणियों की व्याख्या करने के तरीके में बहुत भिन्न होते हैं—यहां तक कि उन क्षेत्रों में भी जहां उनकी भविष्यवाणियाँ समान या लगभग समान हैं। उदाहरण के लिए, ग्रहों की गति की आइंस्टाइन द्वारा दी गई व्याख्या, न्यूटन की व्याख्या का सिर्फ़ ‘सुधार’ भर नहीं है—वह मूलतः अलग है: वह न्यूटन की व्याख्या के केंद्रीय तत्त्वों का—जैसे गुरुत्वाकर्षण बल का, और समान गति से बहते समय का, जिसके सापेक्ष न्यूटन ने गति परिभाषित की—अस्तित्व ही नकार देती है। वैसे ही, खगोलशास्त्री जोहानेस केपलर का सिद्धान्त कि ग्रह दीर्घवृत्तों में चलते हैं, स्वर्गीय-गोले के सिद्धान्त को केवल सुधारता नहीं, वह उस ‘गोले’ के अस्तित्व को ही नकारता है। और न्यूटन ने केपलर के दीर्घवृत्तों के बदले कोई बस एक नया आकार नहीं दिया, बल्कि नियमों द्वारा गति निर्दिष्ट करने का एक पूरा नया तरीका दिया—क्षणिक वेग और त्वरण जैसी अति-सूक्ष्म परिभाषित राशियों के माध्यम से। इस प्रकार, ग्रहों की गति के उन प्रत्येक सिद्धान्तों ने अपने पूर्ववर्ती की मूल व्याख्यात्मक तरकीबों को नज़रअंदाज़ किया—या अस्वीकार किया।

इसे कभी-कभी उपकरणवाद के पक्ष में एक तर्क के रूप में, इस तरह प्रस्तुत किया जाता है: हर अगला सिद्धांत अपने पूर्ववर्ती की भविष्यवाणियों में छोटे, पर सटीक सुधार करता है, और इस मायने में वह एक बेहतर सिद्धांत था। लेकिन, चूँकि हर सिद्धांत की व्याख्या अपने पिछले सिद्धांत की व्याख्या को पूरी तरह से ख़ारिज कर देती है, इसलिए पिछली व्याख्याएँ कभी ‘सच’ थीं ही नहीं; अतः इन क्रमिक व्याख्याओं को ‘वास्तविकता के बारे में ज्ञान-वृद्धि’ नहीं माना जा सकता। केपलर से न्यूटन से आइंस्टाइन तक, हमें क्रम से यह देखने को मिलता है: कक्षाओं की व्याख्या के लिए बल की आवश्यकता नहीं है; हर कक्षा के लिए एक व्युत्क्रम-वर्ग-नियम (inverse-square law) वाला बल आवश्यक है; और फिर से बल की आवश्यकता नहीं है। तो, न्यूटन का ‘गुरुत्वाकर्षण बल’ (उसके प्रभावों की भविष्यवाणी करने वाले समीकरणों के अलावा) मानव-ज्ञान में प्रगति कैसे हो सकता था?

ऐसा हो सकता था, और हुआ भी, क्योंकि किसी सिद्धांत की व्याख्या में आने वाली इकाइयों को ख़ारिज करना, पूरी व्याख्या को ख़ारिज करने जैसा नहीं है। हालांकि कोई गुरुत्वाकर्षण बल नहीं है, यह सच है कि सूर्य के कारण किसी वास्तविक इकाई (स्पेसटाइम की वक्रता) की ताकत लगभग न्यूटन के व्युत्क्रम-वर्ग-नियम के अनुसार बदलती है, और यह देखी और अनदेखी वस्तुओं की गति को प्रभावित करती है। न्यूटन के सिद्धांत ने यह भी सही ढंग से समझाया कि गुरुत्वाकर्षण के नियम धरती और आकाशीय वस्तुओं के लिए एक समान हैं; उसने द्रव्यमान (किसी वस्तु के त्वरित होने के प्रतिरोध का माप) और वज़न (किसी वस्तु को गुरुत्वाकर्षण के तहत गिरने से रोकने के लिए आवश्यक बल) के बीच एक नया अंतर बताया; और उसने कहा कि किसी वस्तु का गुरुत्वाकर्षण प्रभाव उसके द्रव्यमान पर निर्भर करता है, न कि उसके घनत्व या बनावट जैसे अन्य गुणों पर। बाद में, आइंस्टाइन के सिद्धांत ने इन सभी विशेषताओं का न केवल समर्थन किया, बल्कि यह भी समझाया कि वे ऐसा क्यों हैं। न्यूटन का सिद्धांत भी अपने पूर्ववर्तियों की तुलना में अधिक सटीक भविष्यवाणियाँ कर पाया था, ठीक इसीलिए कि वह वास्तव में क्या हो रहा था, इस बारे में उनसे कहीं अधिक सही था। उससे पहले, केपलर की व्याख्या में भी सच्ची व्याख्या के महत्वपूर्ण तत्त्व शामिल थे: ग्रहों की कक्षाएँ वास्तव में प्रकृति के नियमों से निर्धारित होती हैं; वे नियम पृथ्वी सहित सभी ग्रहों के लिए एक समान हैं; वे सूर्य से संबंधित हैं; वे गणितीय और ज्यामितीय प्रकृति के हैं; इत्यादि। हर क्रमिक सिद्धांत से हम न केवल यह देख पाते हैं कि पिछले सिद्धांत ने कहाँ गलत भविष्यवाणियाँ कीं, बल्कि यह भी कि जब-जब उसने सही भविष्यवाणियाँ कीं, तो ऐसा इसलिए हुआ क्योंकि उसने वास्तविकता के बारे में कुछ सच्चाई व्यक्त की थी। तो, उसका सच नए सिद्धांत में जीवित रहता है—जैसा कि आइंस्टाइन ने कहा था, “किसी भी भौतिक सिद्धांत के लिए इससे बेहतर कोई नियति नहीं हो सकती कि वह एक ऐसे अधिक व्यापक सिद्धांत की राह दिखाए जिसमें वह एक सीमित प्रकरण के रूप में जीवित रहता हो।”

जैसा कि मैंने अध्याय 1 में बताया, सिद्धान्तों के ‘व्याख्यात्मक’ कार्य को सर्वोपरि मानना बस पसन्द नापसन्द की बात नहीं है। विज्ञान का पूर्वानुमानात्मक कार्य पूरी तरह उसी पर निर्भर है। और किसी भी क्षेत्र में प्रगति करने के लिए, अगला सिद्धान्त अनुमानित करने के लिए मौजूदा सिद्धान्तों की व्याख्याओं में रचनात्मक परिवर्तन करना पड़ता है—न कि उनकी भविष्यवाणियों में। साथ ही, एक क्षेत्र की व्याख्याएँ दूसरे क्षेत्रों में हमारी समझ को प्रभावित करती हैं। उदाहरण के लिए, यदि कोई व्यक्ति किसी जादू के खेल को जादूगर की ‘अलौकिक’ क्षमताओं के माध्यम से समझता है, तो यह उसके ब्रह्माण्ड-विज्ञान (जैसे ब्रह्माण्ड की उत्पत्ति, या फाइन-ट्यूनिंग समस्या) और मनोविज्ञान (मानव-मस्तिष्क कैसे काम करता है) इत्यादि के सिद्धान्तों का मूल्यांकन प्रभावित करेगा।

वैसे, यह भी एक भ्रान्ति ही है कि ग्रहों की गति के उत्तरवर्ती सिद्धान्तों की भविष्यवाणियाँ आपस में बहुत ‘एक जैसी’ थीं। सेतु-निर्माण जैसे सन्दर्भों में न्यूटन की भविष्यवाणियाँ निःसंदेह उत्कृष्ट हैं, और ग्लोबल पोज़िशनिंग सिस्टम (GPS) चलाने में केवल थोड़ा-सा अपर्याप्त; पर पल्सार या क्वेज़ार—या पूरे ब्रह्माण्ड—को समझाने में वे बुरी तरह विफल हो जाती हैं। उन सबको ठीक समझ पाने के लिए आइंस्टाइन की मौलिक रूप से भिन्न व्याख्याओं की जरूरत होती है।

ग्रहों की गति के क्रमिक सिद्धांतों के अर्थों में ऐसी बड़ी विसंगतियों का कोई जैविक समानांतर नहीं है: एक विकसित होती प्रजाति में, हर पीढ़ी का प्रमुख वंश पिछली पीढ़ी के वंश से केवल थोड़ा ही भिन्न होता है। फिर भी, वैज्ञानिक खोज भी एक क्रमिक प्रक्रिया है; बस इतना है कि विज्ञान में, सारी क्रमिकता, और बुरी व्याख्याओं की लगभग सारी आलोचना और अस्वीकृति वैज्ञानिकों के मष्तिष्क के अंदर होती है। जैसा कि पॉपर ने कहा था, "अपनी जगह हम अपने सिद्धांतों को नष्ट होने दे सकते हैं।"

जीवन दाँव पर लगाए बिना सिद्धांतों की आलोचना करने की इस क्षमता में एक और, इससे भी महत्वपूर्ण लाभ है। एक विकसित होती प्रजाति में, हर पीढ़ी के जीवों के अनुकूलनों में इतनी कार्यक्षमता होनी चाहिए कि वे जीवित रह सकें, और अगली पीढ़ी तक खुद को प्रसारित करने की सभी परीक्षाओं में सफल हों। इसके विपरीत, एक वैज्ञानिक को एक अच्छी व्याख्या से दूसरी तक ले जाने वाली मध्यवर्ती व्याख्याओं का व्यवहार्य होना कतई ज़रूरी नहीं है। सामान्य रूप से रचनात्मक विचारों के लिए भी यही सच है। यही वह मूल कारण है कि व्याख्यात्मक विचार संकीर्णता से बच पाते हैं, जबकि जैविक विकास और जुगाड़ू नियम ऐसा नहीं कर पाते।

अब मैं इस अध्याय के मुख्य विषय पर आता हूँ: अमूर्तताएँ (abstractions)। अध्याय 4 में मैंने कहा था कि ज्ञान के अंश अमूर्त प्रतिकृतिकार (replicators) हैं जो स्वयं की प्रतिकृति बनवाने के लिए जीवों और मष्तिष्कों का ‘उपयोग’ (और इस प्रकार उन्हें प्रभावित) करते हैं। यह अब तक मेरे द्वारा बताए गये उद्‌भवित स्तरों से भी ऊँचे स्तर की व्याख्या है। यहाँ दावा यह है कि एक अमूर्त चीज़—एक गैर-भौतिक चीज़, जैसे किसी जीन में या किसी सिद्धान्त में निहित ज्ञान—किसी भौतिक चीज़ को प्रभावित कर रही है। भौतिक स्तर पर, ऐसे प्रसंग में घटित यही हो रहा होता है कि उद्‌भवित इकाइयों का एक समूह—जैसे जीन या कम्प्यूटर—दूसरों को प्रभावित कर रहा है; और यही बात अपचयनवाद को खटकती है। लेकिन एक पूर्ण व्याख्या के लिए अमूर्तताएँ अनिवार्य हैं। आप जानते हैं: यदि आपका कम्प्यूटर आपको शतरंज में हरा देता है, तो वास्तव में ‘प्रोग्राम’ ने आपको हराया है—न कि सिलिकॉन के परमाणुओं ने, और न ही कम्प्यूटर ने। वह अमूर्त प्रोग्राम असंख्य परमाणुओं के एक उच्च-स्तरीय व्यवहार के रूप में भौतिक रूप धारण करता है; पर उसने आपको कैसे हराया—यह स्वयं प्रोग्राम का उल्लेख किए बिना समझाया ही नहीं जा सकता। वही प्रोग्राम, जस का तस, विभिन्न भौतिक माध्यमों की एक लम्बी शृंखला में भी अवतरित रहा है—प्रोग्रामरों के मस्तिष्क की तंत्रिका कोशिकाओं में, जब आपने उसे इंटरनेट से डाउनलोड किया तब रेडियो-तरंगों के रूप में, और अंततः आपके कम्प्यूटर के दीर्घ व अल्पकालिक मैमोरी के रूप में। इस अवतरण-शृंखला के ठोस विवरण यह बताने में तो प्रासंगिक हैं कि प्रोग्राम आपके पास पहुँचा कैसे, पर उसने आपको कैसे हराया—यह बताने में वे अप्रासंगिक हैं। वहाँ, ज्ञान की विषय-वस्तु ही पूरी कहानी है—ज्ञान जो उसमें है और आप में। वह कहानी ऐसी व्याख्या है जो अमूर्तताओं का अपरिहार्य उल्लेख करती है; अतः वे अमूर्तताएँ अस्तित्वमान हैं, और व्याख्या के अनुसार वास्तव में भौतिक वस्तुओं को प्रभावित करती हैं।

कंप्यूटर वैज्ञानिक डगलस हॉफ़स्टैडर एक उत्कृष्ट तर्क देते हैं कि कुछ घटनाओं को समझने के लिए इस तरह की व्याख्या क्यों अनिवार्य है। अपनी पुस्तक *I am a Strange Loop* (2007) में, वह लाखों डोमिनोज़ से बने एक कंप्यूटर की कल्पना करते हैं। इन डोमिनोज़ को वैसे ही एक-दूसरे के पास खड़ा किया गया है, जैसे अक्सर मनोरंजन के लिए किया जाता है—ताकि एक को गिराने पर वह अपने पड़ोसी को गिरा दे और इस तरह डोमिनोज़ की पूरी कतार एक के बाद एक गिरती चली जाए। लेकिन हॉफ़स्टैडर के डोमिनोज़ में स्प्रिंग लगी हुई है, जिससे कोई भी डोमिनो गिरने के एक निश्चित समय बाद वापस अपनी जगह पर खड़ा हो जाता है। इसलिए, जब एक डोमिनो गिरता है, तो गिरने की यह लहर या 'सिग्नल' उस कतार में तब तक आगे बढ़ती है, जब तक कि वह किसी बंद सिरे पर न पहुँच जाए या किसी पहले से गिरे हुए डोमिनो से न टकरा जाए। इन डोमिनोज़ को ऐसे नेटवर्क में व्यवस्थित करके जिसमें रास्ते कुंडली बनाते हों, दो शाखाओं में बँटते हों, या कभी फिर जुड़ जाते हों—इन सिग्नलों को आपस में इतने विविध तरीकों से जोड़ा-तोड़ा जा सकता है कि यह पूरी संरचना ही एक कंप्यूटर बन जाए। किसी रास्ते से गुज़रते सिग्नल को बाइनरी '1' और सिग्नल की अनुपस्थिति को बाइनरी '0' माना जा सकता है। इन सिग्नलों की आपसी क्रिया से 'AND', 'OR' और 'NOT' जैसे ऑपरेशन किए जा सकते हैं, जिनसे किसी भी तरह की गणना की जा सकती है।

एक डोमिनो को 'ऑन स्विच' का नाम दिया गया है: जब इसे गिराया जाता है, तो यह कंप्यूटर उस प्रोग्राम को चलाना शुरू कर देता है जो उसके नेटवर्क में निहित है। हॉफ़स्टैडर के इस काल्पनिक प्रयोग में प्रोग्राम यह गणना करता है कि कोई इनपुट दी गई संख्या अभाज्य (prime) है या नहीं। संख्या देने के लिए, 'ऑन स्विच' को गिराने से पहले एक निर्दिष्ट स्थान पर ठीक उतने ही डोमिनोज़ एक कतार में रखे जाते हैं। नेटवर्क में कहीं और, एक विशेष डोमिनो इस गणना का आउटपुट देगा: यह तभी गिरेगा जब कोई भाजक मिल जाएगा, जो यह दर्शाता है कि दी गई संख्या अभाज्य नहीं थी।

हॉफ़स्टैडर ने इनपुट के लिए 641 को चुना, जो एक अभाज्य संख्या है, और 'ऑन स्विच' को गिरा दिया। नेटवर्क में हर तरफ हलचल की लहरें दौड़ने लगती हैं। जैसे ही गणना अपने इनपुट को 'पढ़ती' है, सभी 641 इनपुट डोमिनोज़ गिर जाते हैं—और फिर वापस खड़े होकर आगे की जटिल प्रक्रियाओं में भाग लेते हैं। यह एक लंबी प्रक्रिया है, क्योंकि यह गणना करने का एक बहुत ही धीमा तरीका है—लेकिन यह काम पूरा करता है।

अब हॉफ़स्टैडर कल्पना करते हैं कि एक पर्यवेक्षक, जिसे डोमिनो नेटवर्क के उद्देश्य का पता नहीं है, इन डोमिनोज़ को काम करते हुए देखता है और ध्यान देता है कि एक विशेष डोमिनो दृढ़ता से खड़ा रहता है, और गिरती-उठती लहरों से कभी प्रभावित नहीं होता।

वह पर्यवेक्षक उस डोमिनो की ओर इशारा करता है और जिज्ञासा से पूछता है, 'ऐसा क्यों है कि वह डोमिनो कभी गिर ही नहीं रहा?'

हम जानते हैं कि वह आउटपुट डोमिनो है, लेकिन पर्यवेक्षक यह नहीं जानता। हॉफ़स्टैडर आगे कहते हैं:

इसके दो प्रकार के उत्तर दिए जा सकते हैं। पहले प्रकार का उत्तर, जो अत्यंत मूर्खतापूर्ण है—'क्योंकि उसका पिछला वाला कभी नहीं गिर रहा, बेवकूफ़\!'

या, यदि उसके दो या दो से अधिक पड़ोसी हैं, 'क्योंकि उसका कोई भी पड़ोसी कभी नहीं गिर रहा।'

हालांकि यह उत्तर जैसा है सही है, लेकिन यह बहुत खोखला जवाब है। यह बस ज़िम्मेदारी को एक अलग डोमिनो पर टाल देता है।

वास्तव में, और भी विस्तृत उत्तर देने के लिए इस ज़िम्मेदारी को एक से दूसरे, दूसरे से तीसरे, इत्यादि डोमिनो पर टालते रहा जा सकता है। अंततः, अरबों बार ज़िम्मेदारी टालने के बाद (जो डोमिनोज़ की संख्या से भी कहीं ज़्यादा है, क्योंकि प्रोग्राम 'लूप' में चलता है), कोई उस पहले डोमिनो—'ऑन स्विच'—तक पहुँच जाएगा।

तब, अपचयनवादी व्याख्या संक्षेप में यह होगी, 'वह डोमिनो इसलिए नहीं गिरा क्योंकि "ऑन स्विच" को गिराने से शुरू हुई लहरों की कोई भी प्रक्रिया उसे कभी शामिल नहीं करती।' लेकिन यह तो हम पहले से ही जानते थे। हम उस श्रमसाध्य प्रक्रिया से गुज़रे बिना भी इस निष्कर्ष पर पहुँच सकते हैं। और यह निर्विवाद रूप से सत्य है। लेकिन यह वह व्याख्या नहीं है जिसकी हम तलाश कर रहे थे क्योंकि यह एक अलग प्रश्न को संबोधित कर रही है—व्याख्यात्मक के बजाय भविष्य कहनेवाला—अर्थात्, यदि पहला डोमिनो गिरता है, तो क्या आउटपुट डोमिनो कभी गिरेगा? और यह उद्‌भव के गलत स्तर पर पूछा जा रहा है। हमने पूछा था: वह क्यों नहीं गिरता? इसका उत्तर देने के लिए, हॉफ़स्टैडर उद्‌भव के सही स्तर पर एक अलग प्रकार की व्याख्या अपनाते हैं:

दूसरे प्रकार का उत्तर होगा, 'क्योंकि 641 एक अभाज्य संख्या है।' अब यह उत्तर, हालांकि उतना ही सही है (वास्तव में, कुछ मायनों में यह कहीं ज़्यादा सटीक है), इसमें एक विचित्र गुण है कि यह किसी भी भौतिक चीज़ के बारे में बिल्कुल भी बात नहीं करता है। न केवल हम अब उच्चस्तरीय सामूहिक गुणों की बात कर रहे हैं...ये गुण किसी तरह भौतिकता से परे हैं और इनका संबंध शुद्ध अमूर्तताओं से है, जैसे कि अभाज्यता।

हॉफ़स्टैडर निष्कर्ष निकालते हैं, 'इस उदाहरण का सार यह है कि 641 की अभाज्यता ही सबसे अच्छी व्याख्या है, शायद एकमात्र व्याख्या, कि क्यों कुछ डोमिनोज़ गिरे और कुछ अन्य नहीं गिरे।'

इसमें थोड़ा सा सुधार किया जा सकता है: भौतिकी आधारित व्याख्या भी सत्य है, और डोमिनोज़ की भौतिकी यह समझाने के लिए भी आवश्यक है कि अभाज्य संख्याएँ उस विशेष व्यवस्था के लिए प्रासंगिक क्यों हैं। लेकिन हॉफ़स्टैडर का तर्क यह दर्शाता है कि डोमिनोज़ क्यों गिरे या नहीं गिरे, इसकी किसी भी पूर्ण व्याख्या में अभाज्यता को शामिल होना ही चाहिए। इसलिए यह अमूर्तताओं के संदर्भ में अपचयनवाद का खंडन है। क्योंकि अभाज्य संख्याओं का सिद्धांत भौतिकी का हिस्सा नहीं है। यह भौतिक वस्तुओं को नहीं, बल्कि अमूर्त इकाईयों—जैसे संख्याएँ, जिनका एक अनंत समुच्चय है—को संदर्भित करता है।

दुर्भाग्य से, हॉफ़स्टैडर आगे चलकर अपने ही तर्क को अस्वीकार कर देते हैं और अपचयनवाद को अपना लेते हैं। क्यों?

उनकी पुस्तक मुख्य रूप से एक विशेष उद्‌भवित घटना, मन—या, जैसा कि वह कहते हैं, 'मैं' ('I')—के बारे में है। वह पूछते हैं—क्या ऐसा माना जा सकता है कि मन शरीर को लगातार प्रभावित करता है और उसे एक चीज़ के बजाय दूसरी चीज़ करने के लिए प्रेरित कर सकता है, यह जानते हुए कि भौतिकी के नियम सर्व-समावेशी हैं? इसे मन-शरीर की समस्या (mind–body problem) के रूप में जाना जाता है। उदाहरण के लिए, हम अक्सर अपने कार्यों को एक क्रिया के बजाय दूसरी को चुनने के संदर्भ में समझाते हैं, लेकिन हमारे शरीर, हमारे मस्तिष्क सहित, पूरी तरह से भौतिकी के नियमों द्वारा नियंत्रित होते हैं, जो किसी 'मैं' के लिए ऐसा चुनाव करने के लिए कोई भी भौतिक चर स्वतंत्र नहीं छोड़ते। दार्शनिक डेनियल डेनेट का अनुसरण करते हुए, हॉफ़स्टैडर अंततः यह निष्कर्ष निकालते हैं कि 'मैं' एक भ्रम है। वे निष्कर्ष निकालते हैं कि मन, 'भौतिक चीज़ों को इधर-उधर नहीं धकेल' सकते, क्योंकि 'सिर्फ भौतिक नियम ही उसके व्यवहार को निर्धारित करने के लिए पर्याप्त होंगे'। यहीं से उनका अपचयनवाद आता है।

लेकिन, सबसे पहली बात, भौतिक नियम भी किसी चीज़ को धकेल नहीं सकते। वे केवल व्याख्या करते हैं और भविष्यवाणी करते हैं। और वे हमारी एकमात्र व्याख्याएँ नहीं हैं। यह सिद्धांत कि डोमिनो 'इसलिए खड़ा है क्योंकि 641 एक अभाज्य संख्या है (और क्योंकि डोमिनो नेटवर्क एक अभाज्यता-परीक्षण एल्गोरिथम को संस्थापित करता है)' एक अत्यंत अच्छी व्याख्या है। इसमें गलत क्या है? यह भौतिकी के नियमों के विरुद्ध नहीं है। यह पूरी तरह से उन नियमों के संदर्भ में की गई किसी भी व्याख्या से अधिक की व्याख्या करता है। और इसका कोई भी ज्ञात संस्करण वही काम नहीं कर सकता है।

दूसरी बात, वह अपचयनवादी तर्क समान रूप से इस बात से भी इनकार करेगा कि एक परमाणु दूसरे परमाणु को 'धकेल' (यानी 'गति का कारण बन') सकता है, क्योंकि ब्रह्मांड की प्रारंभिक अवस्था, गति के नियमों से, हर दूसरे समय की अवस्था को पहले ही निर्धारित कर चुकी है।

तीसरी बात, 'कारण' (cause) का विचार स्वयं उद्‌भवित और अमूर्त है। इसका उल्लेख प्राथमिक कणों की गति के नियमों में कहीं नहीं है, और, जैसा कि दार्शनिक डेविड ह्यूम ने बताया, हम कारणता (causation) को महसूस नहीं कर सकते, केवल घटनाओं के एक क्रम को देख सकते हैं। साथ ही, गति के नियम 'संरक्षी' होते हैं—अर्थात्, वे सूचना खोते नहीं। इसका मतलब है कि, जैसे वे प्रारंभिक अवस्था दिए जाने पर किसी भी गति की अंतिम अवस्था का निर्धारण करते हैं, वैसे ही वे अंतिम अवस्था दिए जाने पर प्रारंभिक अवस्था का भी निर्धारण करते हैं, और किसी भी समय की अवस्था का किसी अन्य समय की अवस्था से निर्धारण करते हैं। तो, व्याख्या के उस स्तर पर, कारण और प्रभाव विनिमेय हैं—और इसका अर्थ उससे अलग है जब हम कहते हैं कि शतरंज में कंप्यूटर, प्रोग्राम के कारण जीता, या कि डोमिनो के खड़े रहने का कारण यह है कि 641 अभाज्य है।

एक ही घटना की, उद्‌भव के विभिन्न स्तरों पर, कई व्याख्याएँ होने में कोई असंगति नहीं है। सूक्ष्म-भौतिक व्याख्याओं को उद्‌भवित व्याख्याओं से अधिक मौलिक मानना मनमाना और भ्रामक है। हॉफ़स्टैडर के 641 वाले तर्क से कोई बच नहीं सकता, और बचने का कोई कारण भी नहीं है। दुनिया वैसी हो भी सकती है और नहीं भी जैसी हम चाहते हैं, और इस आधार पर अच्छी व्याख्याओं को अस्वीकार करना खुद को संकीर्ण त्रुटि में कैद करना है।

तो यह उत्तर कि 'क्योंकि 641 एक अभाज्य है' उस डोमिनो की अडिगता की व्याख्या करता है। अभाज्य संख्याओं का सिद्धांत जिस पर यह उत्तर निर्भर करता है, वह भौतिकी का नियम नहीं है, न ही उसका कोई अनुमानित रूप है। यह अमूर्तताओं के बारे में है, और वह भी उनके अनंत समुच्चयों के बारे में (जैसे 'प्राकृतिक संख्याओं' 1, 2, 3, . . . का समुच्चय, जहाँ '...' का अर्थ है अनंत तक जारी रहना)। यह कोई रहस्य नहीं है कि हम अनंत रूप से बड़ी चीज़ों, जैसे सभी प्राकृतिक संख्याओं के समुच्चय, का ज्ञान कैसे प्राप्त कर सकते हैं। यह केवल पहुँच का मामला है। संख्या सिद्धांत के वे संस्करण जो खुद को 'छोटी प्राकृतिक संख्याओं' तक सीमित रखते, उन्हें इतने मनमाने विशेषणों, तोड़-मरोड़ और अनुत्तरित प्रश्नों से भरा होना पड़ता कि वे तब तक बहुत खराब व्याख्याएँ होतीं जब तक कि उन्हें उस मामले के लिए सामान्यीकृत नहीं किया जाता जो ऐसे तदर्थ प्रतिबंधों के बिना समझ में आता है: यानी अनंत मामला। मैं अध्याय 8 में अनंतता के विभिन्न प्रकारों की चर्चा करूँगा।

जब हम एक केतली में पानी के व्यवहार की व्याख्या करने के लिए उद्‌भवित भौतिक राशियों के बारे में सिद्धांतों का उपयोग करते हैं, तो हम एक अमूर्तता—केतली का एक 'आदर्श' मॉडल जो उसके अधिकांश विवरणों को अनदेखा करता है—का उपयोग एक वास्तविक भौतिक प्रणाली के अनुमान के रूप में कर रहे होते हैं। लेकिन जब हम अभाज्य संख्याओं की जाँच के लिए एक कंप्यूटर का उपयोग करते हैं, तो हम इसका उल्टा कर रहे होते हैं: हम भौतिक कंप्यूटर का उपयोग एक अमूर्त कंप्यूटर के अनुमान के रूप में कर रहे होते हैं जो अभाज्य संख्याओं को सटीकता से मॉडल करता है। किसी भी वास्तविक कंप्यूटर के विपरीत, एक अमूर्त कंप्यूटर कभी गलती नहीं करता, उसे किसी रखरखाव की आवश्यकता नहीं होती, और उसके पास अपने प्रोग्राम को चलाने के लिए असीमित मेमोरी और असीमित समय होता है।

हमारे अपने दिमाग भी इसी तरह कंप्यूटर हैं जिनका उपयोग हम भौतिक दुनिया से परे की चीज़ों, जिसमें शुद्ध गणितीय अमूर्तताएँ भी शामिल हैं, के बारे में जानने के लिए कर सकते हैं। अमूर्तताओं को समझने की यह क्षमता लोगों का एक उद्‌भवित गुण है जिसने प्राचीन एथेंस के दार्शनिक प्लेटो को बहुत चकित किया था। उन्होंने देखा कि ज्यामिति के प्रमेय—जैसे पाइथागोरस का प्रमेय—ऐसी इकाईयों के बारे में हैं जिनका कभी अनुभव नहीं किया जाता: बिना मोटाई वाली पूरी तरह से सीधी रेखाएँ, जो एक आदर्श तल पर एक-दूसरे को काटकर एक आदर्श त्रिभुज बनाती हैं। ये कोई संभावित वस्तुएँ नहीं हैं जिनका अवलोकन किया जा सके। और फिर भी लोग उनके बारे में जानते थे—और केवल सतही तौर पर नहीं: उस समय, यह ज्ञान मनुष्यों के पास मौजूद गहनतम ज्ञान था। यह कहाँ से आया? प्लेटो ने निष्कर्ष निकाला कि यह—और सभी मानवीय ज्ञान—अलौकिक से ही आया होगा।

वह सही थे कि यह अवलोकन से नहीं आया होगा। लेकिन अगर लोग आदर्श त्रिभुजों का अवलोकन करने में सक्षम होते भी—जैसा कि यकीनन वे आज वर्चुअल रियलिटी का उपयोग करके कर सकते हैं—यह तब भी संभव नहीं था। जैसा कि मैंने अध्याय 1 में समझाया, अनुभववाद में कई घातक खामियाँ हैं। लेकिन यह कोई रहस्य नहीं है कि अमूर्तताओं का हमारा ज्ञान कहाँ से आता है: यह हमारे बाकी ज्ञान की तरह, अनुमान से आता है, और आलोचना तथा अच्छी व्याख्याओं की खोज के माध्यम से। वह अनुभववाद ही था जिसने इसे विश्वसनीय बनाया कि विज्ञान के बाहर का ज्ञान अप्राप्य है; और यह केवल औचित्य-प्राप्त सत्य-विश्वास की भ्रांति है जो ऐसे ज्ञान को वैज्ञानिक सिद्धांतों की तुलना में कम 'औचित्य-प्राप्त' मानता है।

जैसा कि मैंने अध्याय 1 में समझाया, विज्ञान में भी, लगभग सभी अस्वीकृत सिद्धांतों को खराब व्याख्याएँ होने के कारण खारिज कर दिया जाता है, बिना कभी परीक्षण किए। प्रायोगिक परीक्षण विज्ञान में उपयोग की जाने वाली आलोचना की कई विधियों में से केवल एक है, और ज्ञानोदय ने उन अन्य विधियों को गैर-वैज्ञानिक क्षेत्रों में भी लागू करके प्रगति की है। ऐसी प्रगति के संभव होने का मूल कारण यह है कि दार्शनिक मुद्दों के बारे में अच्छी व्याख्याएँ खोजना उतना ही कठिन है जितना कि विज्ञान में—और तदनुसार आलोचना प्रभावी होती है।

इसके अलावा, दर्शन में अनुभव एक भूमिका निभाता है—लेकिन यह भूमिका विज्ञान के प्रायोगिक परीक्षण से अलग है। मुख्य रूप से, यह दार्शनिक समस्याएँ प्रदान करता है। हम भौतिक दुनिया का ज्ञान कैसे प्राप्त कर सकते हैं—यदि यह मुद्दा समस्या रहित होता, तो विज्ञान के दर्शन की आवश्यकता नहीं होती। राजनीतिक दर्शन जैसी कोई चीज़ नहीं होती यदि पहले यह समस्या न होती कि समाज कैसे चलाया जाएं। (गलतफहमी से बचने के लिए, यह ज़ोर देना जरूरी है कि अनुभव केवल मौजूदा विचारों के बीच टकराव से समस्याएँ प्रदान करता है। यह वाकई, सिद्धांत प्रदान नहीं करता।)

नैतिक दर्शन के मामले में, अनुभववादी और औचित्यवादी भ्रांतियाँ अक्सर इस कहावत में व्यक्त की जाती हैं कि 'आप “जो है” से “जो होना चाहिए” को प्राप्त नहीं कर सकते' (ज्ञानोदय के दार्शनिक डेविड ह्यूम की एक टिप्पणी का सारांश)। इसका मतलब है कि नैतिक सिद्धांतों को तथ्यात्मक ज्ञान से नहीं निकाला जा सकता है। यह पारंपरिक ज्ञान बन गया है, और इसने परिणामस्वरूप नैतिकता के बारे में एक तरह की हठधर्मी निराशा को जन्म दिया है: 'आप *जो है* से *जो होना चाहिए* को प्राप्त नहीं कर सकते, इसलिए नैतिकता को तर्क द्वारा न्यायोचित नहीं ठहराया जा सकता'। इससे केवल दो विकल्प बचते हैं: या तो तर्कहीनता को अपनाना या कभी भी नैतिक निर्णय लिए बिना जीने की कोशिश करना। दोनों ही नैतिक रूप से गलत विकल्पों की ओर ले जाने की संभावना रखते हैं, ठीक वैसे ही जैसे तर्कहीनता को अपनाना या भौतिक दुनिया की व्याख्या करने का कभी प्रयास न करना तथ्यात्मक रूप से गलत सिद्धांतों की ओर ले जाता है—और न केवल अज्ञान की ओर।

निश्चित रूप से आप *जो है* से *जो होना चाहिए* को प्राप्त नहीं कर सकते, लेकिन आप *जो है* से एक *तथ्यात्मक* सिद्धांत भी प्राप्त नहीं कर सकते। विज्ञान ऐसा नहीं करता है। ज्ञान की वृद्धि में अपने विश्वासों को सही ठहराने के तरीके खोजना शामिल नहीं है। इसमें अच्छी व्याख्याएँ खोजना शामिल है। और, यद्यपि तथ्यात्मक साक्ष्य और नैतिक कहावतें तार्किक रूप से स्वतंत्र हैं, तथ्यात्मक और नैतिक व्याख्याएँ नहीं हैं। इसलिए तथ्यात्मक ज्ञान नैतिक व्याख्याओं की आलोचना करने में उपयोगी हो सकता है।

उदाहरण के लिए, उन्नीसवीं सदी में, यदि एक अमेरिकी दास ने एक लोकप्रिय पुस्तक लिखी होती, तो वह घटना तार्किक रूप से इस प्रस्ताव को खारिज नहीं करती कि 'नीग्रो लोगों को विधान द्वारा दास बनने के लिए बनाया गया है।' कोई भी अनुभव ऐसा नहीं कर सकता, क्योंकि यह एक दार्शनिक सिद्धांत है। लेकिन इसने उस व्याख्या को बर्बाद कर दिया होता जिसके माध्यम से कई लोग उस प्रस्ताव को समझते थे। और यदि, परिणामस्वरूप, ऐसे लोग खुद को संतोषजनक ढंग से यह समझाने में असमर्थ पाते कि यदि उस लेखक को वापस गुलामी में धकेल दिया जाए तो यह ईश्वरीय विधान कैसे होगा, तो वे शायद उस विवरण पर सवाल उठाते जिसे वे पहले स्वीकार करते थे कि एक अश्वेत व्यक्ति वास्तव में क्या है, और मोटे तौर पर, एक व्यक्ति क्या है—और फिर एक अच्छा व्यक्ति, एक अच्छा समाज क्या है, इत्यादि।

इसके विपरीत, अत्यधिक अनैतिक सिद्धांतों के समर्थक, लगभग हमेशा, संबंधित तथ्यात्मक झूठ पर भी विश्वास करते हैं। उदाहरण के लिए, 11 सितंबर 2001 को संयुक्त राज्य अमेरिका पर हुए हमले के बाद से, दुनिया भर में लाखों लोग मानते हैं कि यह अमेरिकी सरकार या इज़राइली खुफिया एजेंसी द्वारा किया गया था। ये विशुद्ध रूप से तथ्यात्मक भ्रांतियाँ हैं, फिर भी उन पर नैतिक रूप से गलत होने की छाप उतनी ही स्पष्ट है जितनी एक पूर्णतः अकार्बनिक पदार्थ से बने जीवाश्म पर, प्राचीन जीवन की छाप होती है। और दोनों ही मामलों में जोड़ने वाली कड़ी, व्याख्या है। यह नैतिक व्याख्या गढ़ने के लिए कि पश्चिमी लोग अंधाधुंध हत्या के लायक क्यों हैं, किसी को तथ्यात्मक रूप से यह भी समझाना होगा कि पश्चिम वह नहीं है जो वह होने का दिखावा करता है—और इसके लिए षड्यंत्रकारी-सिद्धांतों की आलोचनाहीन स्वीकृति, इतिहास का खंडन, इत्यादि की आवश्यकता होती है।

सामान्यतः, मूल्यों के एक दिए गए समूह के संदर्भ में नैतिक परिदृश्य को समझने के लिए, किसी को कुछ तथ्यों को भी एक निश्चित तरीके से समझना होगा। और इसका विपरीत भी सच है: उदाहरण के लिए, जैसा कि दार्शनिक जैकब ब्रोनोव्स्की ने बताया, तथ्यात्मक, वैज्ञानिक खोज करने की सफलता में उन सभी मूल्यों के प्रति एक प्रतिबद्धता शामिल होती है जो प्रगति के लिए आवश्यक हैं। एक वैज्ञानिक को सत्य और अच्छी व्याख्याओं को महत्त्व देना होता है, और विचारों तथा परिवर्तन के प्रति खुला रहना पड़ता है। वैज्ञानिक समुदाय को, और कुछ हद तक सारी संस्कृति को, सहिष्णुता, अखंडता और बहस की खुलेपन को महत्त्व देना पड़ता है।

हमें इन संबंधों पर आश्चर्य नहीं होना चाहिए। सत्य में तार्किक स्थिरता के साथ-साथ संरचनात्मक एकता भी होती है, और मेरा अनुमान है कि कोई भी सच्ची व्याख्या किसी भी अन्य से पूरी तरह से अलग नहीं है। चूँकि ब्रह्मांड व्याख्या करने योग्य है, तो यह होना ही चाहिए कि नैतिक रूप से सही मूल्य इस तरह से सच्चे तथ्यात्मक सिद्धांतों से जुड़े हों, और नैतिक रूप से गलत मूल्य झूठे सिद्धांतों से।

नैतिक दर्शन मूल रूप से इस समस्या के बारे में है कि आगे क्या किया जाए—और, मोटे तौर पर, किस तरह का जीवन जिया जाए और किस तरह की दुनिया की चाह रखी जाए। कुछ दार्शनिक 'नैतिक' शब्द को केवल इस बात तक सीमित रखते हैं कि हमें दूसरों के साथ कैसा व्यवहार करना चाहिए। लेकिन ये समस्याएँ इस बात से जुड़ी हैं कि व्यक्ति किस तरह का जीवन चुनता है, इसीलिए मैं एक अधिक समावेशी परिभाषा का उपयोग करता हूँ। शब्दावली को एक तरफ रख दें तो, अगर आप अचानक पृथ्वी पर अंतिम व्यक्ति होते, तब भी आप सोचते कि आप किस तरह का जीवन चाहते हैं। यह तय करना कि 'मुझे वह करना चाहिए जो मुझे सबसे ज़्यादा खुश करे' बहुत कम मदद करेगा, क्योंकि आपको क्या खुश करता है, यह आपके इस नैतिक निर्णय पर निर्भर करता है कि एक अच्छा जीवन क्या है, न कि इसके विपरीत।

यह दर्शन में अपचयनवाद की निरर्थकता को भी दर्शाता है। यदि मैं आपसे जीवन के उद्देश्यों के बारे में सलाह मांगूँ, तो यह कहना व्यर्थ होगा कि 'वह करो जो भौतिकी के नियम कहते हैं', क्योंकि मैं वह तो हर हाल में करूँगा। यह कहना भी बेकार है कि 'वह करो जो तुम पसंद करते हो', क्योंकि मुझे यह पता ही नहीं चलेगा कि मैं क्या पसंद करता हूँ जब तक मैं यह तय न कर लूँ कि मैं कैसा जीवन चाहता हूँ या दुनिया कैसी हो। चूँकि हमारी प्राथमिकताएँ, कम से कम आंशिक रूप से, हमारी नैतिक व्याख्याओं से बनती हैं, इसलिए सही और गलत को केवल लोगों की प्राथमिकताओं को पूरा करने की उनकी उपयोगिता के आधार पर परिभाषित करना व्यर्थ है। ऐसा करने का प्रयास उपयोगितावाद (utilitarianism) नामक प्रभावशाली नैतिक दर्शन का सिद्धांत है, जिसने विज्ञान के दर्शन में अनुभववाद जैसी ही भूमिका निभाई: इसने पारंपरिक हठधर्मिता के खिलाफ विद्रोह के लिए एक मुक्तिदायक केंद्र के रूप में काम किया, पर इसकी अपनी सकारात्मक सामग्री में बहुत कम सच्चाई थी।

इसलिए, 'अब आगे क्या करें' जैसी समस्याओं से बचा नहीं जा सकता। और चूँकि सही और गलत का भेद इन समस्याओं को सुलझाने वाली हमारी सर्वश्रेष्ठ व्याख्याओं में मौजूद है, तो हमें इस भेद को भी वास्तविक मानना ही होगा। दूसरे शब्दों में कहें तो, सही और गलत में एक वस्तुनिष्ठ (objective) अंतर होता है; ये उद्देश्यों और व्यवहारों के वास्तविक गुण हैं। अध्याय 14 में मैं यह तर्क दूँगा कि यही बात सौंदर्यशास्त्र (aesthetics) के क्षेत्र में भी सच है: वस्तुनिष्ठ सौंदर्य जैसी एक चीज़ सचमुच होती है।

सौंदर्य, सही और गलत, अभाज्यता, अनंत समुच्चय—ये सभी वस्तुनिष्ठ रूप से मौजूद हैं, पर भौतिक रूप से नहीं। इसका क्या अर्थ है? निश्चित रूप से वे आपको प्रभावित कर सकते हैं—जैसा कि हॉफ़स्टैडर के उदाहरण दिखाते हैं—लेकिन स्पष्ट रूप से उस तरह नहीं जैसे भौतिक वस्तुएँ करती हैं। आप सड़क पर उनमें से किसी से ठोकर नहीं खा सकते। हालाँकि, इस अंतर में उतना दम नहीं है जितना अनुभववाद से प्रभावित हमारा सामान्य बोध मानता है। सबसे पहली बात, किसी भौतिक वस्तु से 'प्रभावित' होने का मतलब है कि उस वस्तु ने भौतिकी के नियमों के ज़रिए कोई बदलाव किया है (या, समान रूप से, भौतिकी के नियमों ने उस वस्तु के माध्यम से बदलाव किया है)। लेकिन कारणता (causation) और भौतिकी के नियम स्वयं भौतिक वस्तुएँ नहीं हैं। वे अमूर्तताएँ हैं, और उनके बारे में हमारा ज्ञान—ठीक अन्य सभी अमूर्तताओं की तरह—इस तथ्य से आता है कि हमारी सबसे अच्छी व्याख्याओं में उनका उल्लेख होता है। प्रगति व्याख्या पर निर्भर करती है, और इसलिए दुनिया को केवल ऐसी घटनाओं का अनुक्रम मानना जिनकी नियमितताओं की कोई व्याख्या न हो, प्रगति को छोड़ देने जैसा होगा।

यह तर्क कि अमूर्तताएँ वास्तव में मौजूद हैं, हमें यह नहीं बताता कि वे 'किस रूप में' मौजूद हैं—उदाहरण के लिए, उनमें से कौन सी दूसरों के विशुद्ध उद्‌भवित पहलू हैं, और कौन सी दूसरों से स्वतंत्र रूप से मौजूद हैं। क्या नैतिकता के नियम तब भी वही होते यदि भौतिकी के नियम अलग होते? यदि वे ऐसे होते कि ज्ञान किसी सत्ता की अंधी आज्ञाकारिता से सबसे अच्छी तरह प्राप्त किया जा सकता, तो वैज्ञानिकों को प्रगति करने के लिए उन मूल्यों से बचना पड़ता जिन्हें हम वैज्ञानिक जाँच के मूल्य मानते हैं। मेरा अनुमान है कि नैतिकता उससे कहीं अधिक स्वायत्त है, और इसलिए यह कहना तर्कसंगत है कि भौतिकी के ऐसे नियम 'अनैतिक' होंगे, और (जैसा कि मैंने अध्याय 4 में टिप्पणी की थी) भौतिकी के ऐसे नियमों की कल्पना करना जो वास्तविक नियमों से अधिक नैतिक हों।

विचारों की अमूर्तताओं की दुनिया में पहुँच, उस ज्ञान का गुण है जो उनमें निहित है, न कि उस मस्तिष्क का जिसमें वे संयोग से संस्थापित हो सकते हैं। एक सिद्धांत की पहुँच अनंत हो सकती है, भले ही उसे जन्म देने वाला व्यक्ति इससे अनभिज्ञ हो। हालाँकि, एक 'व्यक्ति' भी एक अमूर्तता है। और एक प्रकार की अनंत पहुँच है जो लोगों के लिए अद्वितीय है: व्याख्याओं को समझने की क्षमता की पहुँच। और यह क्षमता स्वयं 'सार्वभौमिकता' (universality) की व्यापक घटना का एक उदाहरण है—जिस पर मैं अब आगे बात करूँगा।