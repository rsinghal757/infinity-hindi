---
title: "वास्तविकता के करीब"
chapter_number: 2
published: true
---

# वास्तविकता के करीब

एक गैलेक्सी अविश्वसनीय रूप से विशाल होती है। उस हिसाब से देखा जाए तो एक तारा भी अत्यंत विशाल होता है। हमारी अपनी पृथ्वी भी विशाल है। एक मानव मस्तिष्क भी—न सिर्फ़ अपनी आंतरिक जटिलता में, बल्कि मानव विचारों की पहुँच के लिहाज़ से भी। और एक क्लस्टर में हज़ारों गैलेक्सी हो सकती हैं, जो लाखों प्रकाश-वर्षों तक फैली होती हैं। ‘हज़ारों गैलेक्सी’—ये शब्द ज़बान से तो आसानी से निकल जाते हैं, लेकिन उस बात की असलियत को अपने मन में जगह देने में वक़्त लगता है।

मुझे पहली बार इस अवधारणा से तब हैरानी हुई जब मैं ग्रेजुएट छात्र था। कुछ सहपाठी मुझे अपना काम दिखा रहे थे: वे माइक्रोस्कोप से गैलेक्सियों के क्लस्टर का अध्ययन कर रहे थे। खगोलविद पहले इसी तरह पैलोमार स्काई सर्वे का उपयोग किया करते थे, जो आकाश के 1,874 फ़ोटोग्राफ़िक नेगेटिव का संग्रह था, जो काँच की प्लेटों पर बना हुआ था। इसमें तारे और गैलेक्सियाँ सफेद पृष्ठभूमि पर काली आकृतियों के रूप में दिखाई देते थे।

उन्होंने एक प्लेट मुझे देखने के लिए दी। मैंने सूक्ष्मदर्शी की नेत्रिका (eyepiece) पर ध्यान केंद्रित किया और कुछ ऐसा देखा:

![कोमा गैलेक्सी-क्लस्टर](/public/images/2_1.png)  
कोमा गैलेक्सी-क्लस्टर

वो धुंधली सी आकृतियाँ गैलेक्सी हैं, और जो स्पष्ट रूप से चमकते हुए बिंदु हैं, वे हमारी अपनी गैलेक्सी के तारे हैं—जो हजारों गुना पास हैं। उन छात्रों का काम गैलेक्सियों की स्थितियाँ दर्ज करना था: हर गैलेक्सी को क्रॉसहेयर के केंद्र में लाकर एक बटन दबाना। मैंने भी मज़े-मज़े में हाथ आज़माया—सिर्फ़ मनोरंजन के लिए—क्योंकि मैं गंभीर माप लेने के लिए योग्य नहीं था। लेकिन जल्दी ही मुझे एहसास हुआ कि यह काम जितना आसान लगता है, उतना है नहीं। एक वजह यह थी कि यह हमेशा साफ़ नहीं होता कि कौन-सी आकृति गैलेक्सी है और कौन-सी सिर्फ़ कोई तारा या अन्य अग्रभूमि की वस्तु। कुछ गैलेक्सी आसानी से पहचानी जा सकती थीं: उदाहरण के लिए, तारे कभी सर्पिल नहीं होते, और न ही साफ़ तौर पर अंडाकार। लेकिन कुछ आकृतियाँ इतनी हल्की और फीकी होती थीं कि यह तय करना मुश्किल होता था कि वे स्पष्ट हैं या नहीं। कुछ गैलेक्सी छोटी, धुंधली और गोल दिखाई देती थीं, और कुछ आंशिक रूप से दूसरी वस्तुओं से ढकी होती थीं। आजकल ऐसे माप कंप्यूटर करते हैं, उन्नत पैटर्न-मैचिंग एल्गोरिदम की मदद से। लेकिन उन दिनों, हर वस्तु को ध्यान से देखना पड़ता था, और यह अंदाज़ लगाना पड़ता था कि किनारे कितने धुंधले हैं—हालांकि हमारी गैलेक्सी में भी कुछ धुंधली वस्तुएँ होती हैं, जैसे सुपरनोवा के अवशेष। उस समय ऐसे ही जुगाड़ी अनुमानों का इस्तेमाल करना पड़ता था।

ऐसे जुगाड़ी अनुमानों का परीक्षण कैसे किया जा सकता है? एक तरीका है आकाश के किसी भी क्षेत्र का चयन करना और फिर उसकी उच्च क्वालिटी वाली तस्वीर लेना, ताकि गैलेक्सियों की पहचान आसानी से हो जाए। फिर उन पहचानों की तुलना उस अनुमान से की जा सकती है जिसका उपयोग किया गया था। अगर वे अलग हैं, तो अनुमान गलत है। अगर वे अलग नहीं हैं, तो निश्चितता के साथ हम कुछ कह नहीं सकते। खैर, निश्चितता के साथ हम कुछ कह ही नहीं सकते।

मेरा सिर्फ़ उस नज़ारे की विशालता से प्रभावित हो जाना गलत था। कुछ लोग ब्रह्मांड की व्यापकता देख कर उदास हो जाते हैं, क्योंकि उन्हें लगता है कि वे नगण्य हैं। कुछ दूसरों को यह अहसास राहत देता है, कि वे महत्वहीन हैं—और वह तो और भी गलत है। लेकिन, किसी भी हाल में, ये दोनों भावनाएँ मूलतः गलत हैं। ब्रह्मांड बड़ा है, इसलिए अपने को मामूली या नाकाफ़ी महसूस करना ठीक वैसा ही है जैसे यह सोचना कि “मैं गाय नहीं हूँ, इसलिए मैं पर्याप्त नहीं हूँ,” या “मैं गायों के झुंड जैसा क्यों नहीं हूँ।” ब्रह्मांड हमें दबाने या छोटा महसूस कराने के लिए नहीं है; यह हमारा घर है, हमारा संसाधन है। वह जितना विशाल हो, उतना ही अच्छा।

लेकिन फिर गैलेक्सियों के क्लस्टर का वह दार्शनिक पैमाना सामने आता है। जब मैं एक के बाद दूसरी अनजान-सी गैलेक्सी पर क्रॉसहेयर टिकाकर, उसके केंद्र को अनुमान से क्लिक कर रहा था, तो मेरे मन में कुछ विचित्र खयाल आए।

मैं सोचने लगा कि क्या मैं किसी ख़ास गैलेक्सी पर सचेत रूप से ध्यान देने वाला, पहला और आख़िरी इंसान हो सकता हूं? मैं उस धुँधली आकृति को कुछ ही सेकंड देख रहा था, फिर भी कौन जानता है कि उसके भीतर कितना अर्थ छिपा हो सकता है। उसमें अरबों ग्रह हैं, और हर एक ग्रह अपने-आप में एक दुनिया है—हर एक की अपनी अनूठी कहानी: सूर्योदय-सूर्यास्त, तूफ़ान, ऋतुएँ; कुछ पर महाद्वीप, महासागर, भूकंप, नदियाँ भी हो सकती हैं। क्या उन ग्रहों पर कोई जीवित होगा? वहाँ खगोलशास्त्री होंगे? जब तक वे कोई अति-प्राचीन और विकसित सभ्यता न हों, वे लोग अपनी गैलेक्सी से बाहर कभी यात्रा नहीं कर पाए होंगे, इसलिए उन्होंने कभी नहीं देखा होगा कि उनकी दुनिया हमारी दृष्टि से कैसी दिखती है—हालाँकि हो सकता है कि वे सिद्धांत के आधार पर यह जानते हों। क्या हो सकता है कि वे उसी पल हमारी मिल्की वे को निहार रहे हों, हमारे बारे में वही सवाल पूछ रहे हों जो मैं उनके बारे में पूछ रहा हूँ? अगर ऐसा था, तो वे हमारी गैलेक्सी को वैसा देख रहे होंगे जैसी वह उस ज़माने में थी, जब पृथ्वी पर सबसे विकसित जीव मछलियाँ थीं।

अब जो कंप्यूटर गैलेक्सियों का वर्गीकरण करते हैं, वे शायद उन छात्रों से बेहतर या बेकार काम के सकते हैं—लेकिन इतना तय है कि वे इस प्रक्रिया से वैसी सोच-समझ वाली अनुभूति नहीं प्राप्त करते। मैं इसका ज़िक्र इसलिए कर रहा हूँ क्योंकि अक्सर वैज्ञानिक शोध को बड़ा नीरस बताया जाता है, मानो वह बस बिना सोच-विचार की मशक्कत भर हो। आविष्कारक थॉमस एडिसन ने एक बार कहा था, “मेरे आविष्कार यूँ ही नहीं हो गए। मैं पहले देखता हूँ कि किस ज़रूरत को पूरा करना अहम है, और फिर एक के बाद एक कोशिशें करता जाता हूँ, जब तक कि नतीजा न मिल जाए। इसे सरल शब्दों में कहें, तो यह एक प्रतिशत प्रेरणा और निन्यानबे प्रतिशत पसीने का खेल है।” कुछ लोग सैद्धांतिक शोध के बारे में भी यही कहते हैं, कि उसका “पसीने वाला” हिस्सा मूलतः ऐसा बौद्धिक श्रम है जिसमें रचनात्मकता नहीं होती—जैसे बीजगणित करना या एल्गोरिदम को कंप्यूटर प्रोग्राम में तब्दील करना। लेकिन यह कि कोई कंप्यूटर या रोबोट किसी काम को बिना सोचे समझे कर सकता है, इसका मतलब यह नहीं कि वैज्ञानिक जब वही काम करें, तो उनके लिए भी वह बेमन का या बेवजह का काम हो। आखिरकार, कंप्यूटर शतरंज भी बिना किसी विचार के खेलते हैं—सभी संभावित चालों के परिणामों की गहन जाँच करके—जबकि इंसान वैसा कौशल बिल्कुल अलग तरीके से हासिल करते हैं: रचनात्मक और आनंददायक सोच के जरिए। हो सकता है कि गैलेक्सियों का वर्गीकरण करने वाले वही कंप्यूटर प्रोग्राम उन्हीं ग्रेजुएट छात्रों ने लिखे हों, जिन्होंने उस प्रक्रिया के दौरान सीखा हुआ ज्ञान, दोहराए जाने लायक एल्गोरिदम में बदल दिया। इसका मतलब है कि उन्होंने उस काम को करते समय वाकई कुछ सीखा—वही काम जो कंप्यूटर बग़ैर कुछ सीखे करता है। लेकिन इससे भी ज़्यादा गहराई से देखें, तो मुझे लगता है कि एडिसन शायद अपनी ही अनुभूति को सही ढंग से समझ न पाए। कोई प्रयास विफल हो जाए, फिर भी वह आनंददायक हो सकता है। कोई प्रयोग अगर बार-बार दोहराना पड़े, तो भी वह उबाऊ नहीं होता—बशर्ते आप उसके पीछे के विचारों और उस हक़ीक़त के बारे में सोचते रहें, जिसे वह टटोल रहा है। उदाहरण के लिए, जिस गैलेक्सी प्रोजेक्ट की बात हो रही है, उसका उद्देश्य यह पता लगाना था कि “डार्क मैटर” (इसके बारे में अगले अध्याय में देखेंगे) वास्तव में अस्तित्व में है या नहीं—और वह सफल भी रहा। अगर एडिसन, या वे ग्रेजुएट छात्र, या कोई भी वैज्ञानिक जो खोज के “पसीने वाले” चरण में लगा हो, वाकई बिना दिमाग लगाए काम कर रहा होता, तो वह उस काम में मिलने वाले सबसे बड़े आनंद से वंचित रह जाता—और वही तो वह चीज़ है जो “एक प्रतिशत प्रेरणा” को काफ़ी हद तक ऊर्जा देती है।

जब मैं एक ख़ासतौर से धुँधली छवि पर पहुँचा, तो मैंने अपने मेज़बानों से पूछा, “यह कोई गैलेक्सी है या तारा?” जवाब आया, “न गैलेक्सी, न तारा—यह तो बस फ़ोटोग्राफ़िक इमल्शन की ख़राबी है।”

इस अचानक हुए ज़बरदस्त मानसिक बदलाव पर मुझे हँसी आ गई। मैंने जिस छवि के गहरे मायने निकालकर उसमें खगोलशास्त्रियों, नदियों, भूकंपों को कल्पना में बसा लिया था, दरअसल वह कुछ भी नहीं थी—सब कुछ पल भर में धुएँ की तरह गायब हो गया। मैंने जिस चीज़ को अब तक देखा गया सबसे विशाल, और अंतरिक्ष व समय के लिहाज़ से सबसे दूर समझ रखा था, उसकी हक़ीक़त महज़ एक छोटी-सी खरोंच थी, जिसे बिना माइक्रोस्कोप देख पाना भी मुश्किल था, और जो मेरे बिल्कुल करीब थी। इंसान कितनी आसानी से, और कितनी बुरी तरह से, ग़लतफ़हमी का शिकार हो सकता है\!

लेकिन ठहरिए। क्या मैं वाकई कभी भी, किसी गैलेक्सी को देख भी रहा था? आख़िर वे अन्य सभी धब्बे भी तो असल में चाँदी के सूक्ष्म दाग़ ही थे। अगर मैंने उनमें से एक को, जो बाक़ी की तरह ही दिख रहा था, ग़लती से किसी और श्रेणी में डाल दिया, तो यह इतनी बड़ी भूल क्यों मानी जाए?

क्योंकि प्रयोगधर्मी विज्ञान में की गई कोई भी त्रुटि, दरअसल किसी चीज़ के कारण के बारे में गलत धारणा होने से होती है। ठीक वैसे ही जैसे कोई सटीक अवलोकन भी अपने आप में एक सिद्धांत का हिस्सा होता है। प्रकृति में बहुत ही कम घटनाएँ ऐसी हैं जिन्हें हम अपनी नग्न इंद्रियों से सीधे पहचान सकते हैं। ज़्यादातर घटनाएँ या तो बहुत तेज़ या बहुत धीमी होती हैं, या बहुत बड़ी या बहुत छोटी, या बहुत दूर, या अपारदर्शी बाधाओं के पीछे छिपी होती हैं, या फिर ऐसे सिद्धांतों पर चलती हैं जिनका हमारे विकास को प्रभावित करने वाली सामान्य परिस्थितियों से कोई सरोकार नहीं। लेकिन कुछ मामलों में, वैज्ञानिक उपकरणों की बदौलत हम ऐसी घटनाओं को अपनी इंद्रियों की पहुँच के दायरे में ले आने का प्रबंध कर सकते हैं।

ऐसे उपकरणों से हमें ऐसा अनुभव होता है कि मानो वे हमें वास्तविकता के और क़रीब ले जा रहे हों—जैसा मुझे उस गैलेक्सिक क्लस्टर को देखते समय लगा। लेकिन अगर शुद्ध भौतिक दृष्टि से देखें, तो वे हमें उससे और दूर ही कर रहे होते हैं। मैं उस क्लस्टर की दिशा में रात के आसमान की ओर देख सकता था, और मेरी आँख, और उस क्लस्टर के बीच सिर्फ़ कुछ ग्राम हवा के अलावा कुछ भी नहीं होता—फिर भी मुझे कुछ नज़र नहीं आता। मैं एक दूरबीन लगाकर देखता, तो शायद उसे देख पाता। वास्तव में, मैंने दूरबीन, कैमरा, फ़ोटोग्राफ़िक डिवेलपमेंट लैब, प्लेटों की कॉपी के लिए एक और कैमरा, उन प्लेटों को मेरी यूनिवर्सिटी तक लाने वाला ट्रक, और आखिर में माइक्रोस्कोप के ज़रिए उसे देखा। इतने सारे उपकरणों की परतों के होते हुए भी मैं उस क्लस्टर को कहीं ज़्यादा साफ़ देख पा रहा था।

आधुनिक खगोलशास्त्री—खाली समय के अलावा—अब शायद ही कभी सीधे आसमान की ओर देखते हैं और दूरबीनों से देखने की तो लगभग नौबत ही नहीं आती। कई दूरबीनों में तो मानवीय आँख के अनुरूप कोई आईपीस ही नहीं होता। कई दूरबीनें दृश्यमान प्रकाश को पकड़ती तक नहीं। इसके बजाय, उपकरण अदृश्य संकेतों को पहचानते हैं, जिन्हें फिर डिजिटल रूप में दर्ज किया जाता है, दूसरे संकेतों के साथ जोड़ा जाता है, और कंप्यूटरों द्वारा प्रोसेस व विश्लेषित किया जाता है। नतीजतन, कभी-कभी तस्वीरें तैयार होती हैं—जैसे ‘फ़ॉल्स कलर्स' यानी नकली रंगों में, ताकि रेडियो तरंगों या अन्य विकिरणों को दर्शाया जा सके, या तापमान या संघटन जैसी और भी परोक्ष विशेषताओं को दिखाया जा सके। कई मामलों में, किसी सुदूर वस्तु की कोई प्रत्यक्ष छवि तैयार ही नहीं होती—केवल अंकों की सूचियाँ, या ग्राफ़ व आरेख बनते हैं, और अंततः उन्हीं से निकला परिणाम खगोलशास्त्रियों की इंद्रियों तक पहुँचता है।

हर अतिरिक्त भौतिक परत, जो हमें वास्तविक वस्तु से अलग करती है, हमारी समझ को वास्तविकता से जोड़ने के लिए अतिरिक्त सिद्धांतों की माँग करती है। जब खगोलशास्त्री जोसलिन बेल ने पल्सार (बेहद घनीभूत तारे जो नियमित अंतराल पर रेडियो तरंगों का तीव्र उत्सर्जन करते हैं) की खोज की, तब वे वास्तव में यह देख रही थीं:

![पहले ज्ञात पल्सार से रेडियो-टेलिस्कोप द्वारा मिला परिणाम](/public/images/2_2.png)

पहले ज्ञात पल्सार से रेडियो-टेलिस्कोप द्वारा मिला परिणाम

केवल एक जटिल सैद्धांतिक व्याख्या की श्रृंखला के माध्यम से ही, जोसलिन बेल उस काँपती स्याही की रेखा में एक शक्तिशाली, स्पंदनशील खगोलीय पिंड ‘देख' पाईं, और यह समझ सकीं कि वह एक अलग प्रकार का तारा था, जो तब तक अज्ञात था।

जितना अधिक हम अपने रोज़मर्रा के अनुभव से दूर की घटनाओं को समझने में पारंगत होते जाते हैं, उतनी ही लंबी उन व्याख्याओं की कड़ी बनती जाती है—और हर नई कड़ी के लिए अधिक सिद्धांतों की आवश्यकता पड़ती है। इस श्रृंखला में कहीं भी कोई अप्रत्याशित या ग़लतफ़हमी वाला पहलू पूरे अनुभव को अनचाहे ढंग से भ्रमित कर सकता है—और ऐसा अक्सर होता भी है। फिर भी, समय के साथ विज्ञान के निष्कर्ष वास्तविकता से लगातार अधिक मेल खाते गए हैं। अच्छी व्याख्याओं की खोज विज्ञान को अपनी ग़लतियों को सुधारने, पूर्वग्रहों और भ्रामक नज़रियों को समायोजित करने, और त्रुटियों को सही करने में सक्षम बनाती है। और जैसा कि फ़ाइनमैन ने कहा था, यह सब हम तभी कर पाते हैं, जब हम सीखते रहें कि ख़ुद को मूर्ख बनाने से कैसे बचा जाए।

टेलिस्कोप में स्वचालित ट्रैकिंग प्रणालियाँ होती हैं जो लगातार उसकी स्थिति को समायोजित करती रहती हैं, ताकि पृथ्वी की गति के प्रभाव की भरपाई की जा सके; कुछ दूरबीनों में तो कंप्यूटर हर पल दर्पण की आकृति को भी बदलते रहते हैं, ताकि पृथ्वी के वायुमंडल की झिलमिलाहट का प्रभाव कम किया जा सके। नतीजतन, ऐसी दूरबीन से देखने पर तारे बीते ज़माने के प्रेक्षकों की तरह न तो टिमटिमाते नज़र आते हैं, न ही आसमान में सरकते दिखते हैं। ये सब तो महज़ दिखाई देने वाली—सीमित अनुभव की—भूलें हैं, जिनका तारों की वास्तविकता से कोई लेना-देना नहीं। दूरबीन का मुख्य काम ही यह है कि तारों को कम दिखने वाले, टिमटिमाते, और गतिशील होने के भ्रम को कम से कम किया जाए। यही बात दूरबीन के हर पहलू और हर वैज्ञानिक उपकरण पर लागू होती है: जटिल परतों से होकर जाने वाली हर प्रक्रिया, उस परत से जुड़े सिद्धांतों के ज़रिए, त्रुटियों, भ्रांतियों, भ्रामक नज़रों, और जानकारियों की कमी को सुधारने का काम करती है। शायद 'शुद्ध', सिद्धांत-मुक्त अवलोकन का ग़लत अनुभववादी आदर्श ही इस बात को अटपटा बनाता है कि सही मायनों में सटीक अवलोकन हमेशा इतनी परोक्ष प्रक्रियाओं से होकर आता है। लेकिन सच्चाई यह है कि प्रगति के लिए जरूरी है कि हम अवलोकन से पहले ही अपने ज्ञान का अधिक-से-अधिक उपयोग करें।

तो हाँ, मैं वाकई गैलेक्सी देख रहा था। चाँदी के छोटे-छोटे दाग़ों के माध्यम से गैलेक्सी का अवलोकन करना, रेटिना पर बन रही छवियों के माध्यम से किसी बगीचे को देखने से भिन्न नहीं है। हर स्थिति में, यह कहना कि हमने किसी वस्तु को सचमुच 'देखा' है, इसी बात का दूसरा रूप है कि हमने अपने प्रमाणों—जो अंततः हमारे अपने मस्तिष्क के भीतर ही होते हैं—को ठीक उस वस्तु से जोड़कर पहचाना है। वैज्ञानिक सत्य उसी तरह के सामंजस्य में निहित है, जिसमें सिद्धांत भौतिक वास्तविकता से मेल खाते हैं।

बड़े पैमाने के पार्टिकल ऐक्सेलरेटरों पर काम करने वाले वैज्ञानिक भी पिक्सेल और स्याही के निशान, अंकों की सूचियाँ व ग्राफ़ देखते हैं—और इस तरह नाभिक या क्वार्क जैसे उप-परमाणु कणों की सूक्ष्म वास्तविकता को 'देख' पाते हैं। कुछ अन्य वैज्ञानिक इलेक्ट्रॉन माइक्रोस्कोप चलाकर कोशिकाओं पर बीम फेंकते हैं—जिन्हें पहले रंगों से रंजित, लिक्विड नाइट्रोजन से तेज़ी से जमाया गया होता है, और निर्वात में रखकर इतना निष्प्राण कर दिया गया होता है कि वे अब किसी डोडो पक्षी की तरह मृत हैं—लेकिन इसी प्रक्रिया में वे जान जाते हैं कि जीवित कोशिकाएँ असल में कैसी होती हैं। यह अपने आप में एक आश्चर्यजनक तथ्य है कि कुछ वस्तुएँ ऐसी हो सकती हैं, जिन्हें जब हम देखते हैं, तो वे कहीं और मौजूद, बिलकुल अलग संरचना वाली वस्तुओं का रूप और उनके अन्य गुण, पूरी सटीकता से धारण कर लेती हैं। हमारे संवेदी तंत्र भी ऐसी ही वस्तुएँ हैं, क्योंकि जब हम किसी चीज़ को महसूस करते हैं, तो वास्तव में हमारे मस्तिष्क पर सीधा असर वही डालते हैं।

ऐसे उपकरण, पदार्थों के दुर्लभ और नाज़ुक संयोजन से बने होते हैं। टेलिस्कोप के नियंत्रण-पैनल पर एक ग़लत बटन दबा दीजिए, या उसके कंप्यूटर में एक ग़लत निर्देश लिख दीजिए—तो यह अत्यंत जटिल यंत्र केवल ख़ुद को ही दिखाने लगेगा, उसके पार कुछ भी नहीं। यही बात तब भी लागू होती, अगर आप इस वैज्ञानिक उपकरण को बनाने के बजाय, उसके हिस्सों को किसी दूसरे ढाँचे में जोड़ने की कोशिश करते: आप उन्हें टकटकी बाँधकर देखते रहते, और आपको उनके अलावा कुछ भी दिखाई नहीं देता।

व्याख्यात्मक सिद्धांत हमें बताते हैं कि इन उपकरणों को कैसे बनाया और चलाया जाए, ताकि यह चमत्कार संभव हो सके। जादू के खेलों के बिलकुल उलट, ये उपकरण हमारी इंद्रियों को धोखा देकर हमें वही दिखाते हैं जो वास्तव में वहाँ मौजूद है। हमारा मन—अध्याय 1 में उल्लिखित पद्धतिगत मानदंड के अनुसार—तभी यह तय करता है कि कोई चीज़ 'वास्तविक' है, जब वह किसी चीज़ की हमारी सर्वश्रेष्ठ व्याख्या में शामिल हो। भौतिक रूप से हुआ बस इतना है कि धरती पर मौजूद इंसानों ने लोहे के अयस्क और रेत जैसे कच्चे माल खोदे, और उन्हें—धरती पर ही—रेडियो टेलिस्कोप, कंप्यूटर और डिस्प्ले स्क्रीन जैसे जटिल उपकरणों में बदल दिया। अब आसमान को देखने के बजाय, वे उन्हीं यंत्रों को देखते हैं। उनकी आँखें उन मानव-निर्मित वस्तुओं पर केंद्रित रहती हैं, जो इतनी क़रीब हैं कि उन्हें छुआ भी जा सकता है। लेकिन उनका मन प्रकाश-वर्षों की दूरी पर स्थित अनजान पिंडों और घटनाओं पर टिका होता है।

कभी-कभी हम अब भी चमकते बिंदुओं को देखते हैं, जैसे हमारे पूर्वज देखा करते थे—पर आसमान में नहीं, बल्कि कंप्यूटर मॉनिटर पर। कभी हम सिर्फ़ अंकों या ग्राफ़ पर नज़र डालते हैं। हर स्थिति में, हम दरअसल स्थानीय घटनाओं का ही अवलोकन कर रहे होते हैं: जैसे स्क्रीन पर पिक्सेल, या कागज़ पर स्याही। ये चीज़ें भौतिक रूप से तारों जैसी बिल्कुल नहीं हैं: ये बेहद छोटी हैं, इन पर नाभिकीय बल या गुरुत्वाकर्षण का नियंत्रण नहीं है, ये तत्वों का रूपांतरण या जीवन का सृजन नहीं कर सकतीं, ये अरबों सालों से अस्तित्व में भी नहीं हैं। लेकिन जब खगोलशास्त्री इन्हें देखते हैं, तो उन्हें तारे दिखाई देते हैं।

सारांश:

यह अजीब लग सकता है कि वैज्ञानिक उपकरण हमें वास्तविकता के करीब लाते हैं, जबकि विशुद्ध भौतिक रूप से वे हमें इससे और दूर ले जाते हैं। लेकिन हम किसी भी चीज़ को सीधे नहीं देखते हैं। सभी अवलोकन सिद्धांत पर निर्भर होते हैं। इसी तरह, जब भी हम कोई गलती करते हैं, तो वह किसी चीज़ के विवरण में गलती होती है। यही कारण है कि दिखावे भ्रामक हो सकते हैं, और यही कारण है कि हम और हमारे उपकरण उस भ्रम को दूर कर सकते हैं। ज्ञान की वृद्धि हमारे सिद्धांतों में गलत धारणाओं को दूर करने से होती है। एडिसन ने कहा कि अनुसंधान प्रेरणा का एक प्रतिशत और परिश्रम का निन्यानबे प्रतिशत है \- लेकिन यह भ्रामक है, क्योंकि लोग रचनात्मकता को उन कार्यों में भी लागू कर सकते हैं जिन्हें कंप्यूटर और अन्य मशीनें बिना रचनात्मकता के करते हैं। इसलिए विज्ञान बिना दिमागी मेहनत नहीं है, जिसके लिए खोजों के दुर्लभ क्षण मुआवज़ा होते हैं: मेहनत रचनात्मक और आनंददायक हो सकती है, ठीक उसी तरह जैसे नए विवरणों की खोज होती है।

क्या यह रचनात्मकता और यह आनंद अनंत काल तक जारी रह सकता है?
