---
title: "प्रस्तावना"
chapter_number: 0
published: true
---


**प्रगति**, जो इतनी तेज़ हो कि उसे स्पष्ट रूप से देखा जा सके और इतनी स्थिर हो कि कई पीढ़ियों तक चलती रहे, मानव इतिहास में केवल एक बार हुई है। यह लगभग वैज्ञानिक क्रांति के समय शुरू हुई थी और आज भी जारी है। इसमें न केवल वैज्ञानिक समझ में सुधार हुआ है, बल्कि टेक्नोलॉजी, राजनीतिक संस्थाओं, नैतिक मूल्यों, कला, और मानव कल्याण के हर पहलू में बेहतरी आई है।

जब भी प्रगति हुई है, कुछ प्रभावशाली विचारक ऐसे रहे हैं जिन्होंने उसकी वास्तविकता, ज़रुरत, और यहां तक कि उसकी सार्थकता को भी नकारा। उन्हें बेहतर समझ होनी चाहिए थी। वास्तव में, एक गलत व्याख्या और सही व्याख्या के बीच एक स्पष्ट अंतर होता है। वैसे ही, किसी समस्या को हल करने में बार-बार असफल होने और सफल होने के बीच, गलत और सही, कुरूप और सुंदर, दुख और उससे राहत के बीच एक स्पष्ट अंतर होता है—और इसी तरह, ठहराव और सही मायने में प्रगति के बीच भी।

इस किताब में मैं यह तर्क देता हूँ कि सारी प्रगति, चाहे वह सैद्धांतिक हो या व्यावहारिक, एक ही मानवीय गतिविधि का परिणाम है: जिसे मैं कहता हूँ—अच्छी व्याख्याओं (good explanations) की खोज। भले ही यह खोज विशिष्ट रूप से मानवीय है, इसकी प्रभावशीलता एक बुनियादी ब्रह्मांडीय सत्य से जुड़ी हुई है: कि प्रकृति सार्वभौमिक नियमों के अनुसार चलती है, जो वास्तव में अच्छी व्याख्याएँ हैं। मानव और ब्रह्मांड के बीच का यह सरल संबंध इस बात का संकेत है कि इंसानों की ब्रह्मांडीय व्यवस्था में केंद्रीय भूमिका है।

क्या प्रगति का अंत होना तय है—या तो किसी आपदा में या किसी प्रकार की पूर्णता में—या यह असीमित है? इसका जवाब है कि यह असीमित है। यह असीमितता ही इस किताब के शीर्षक में उल्लिखित ‘अनंतता’ है। इसे समझाने और यह बताने के लिए, कि प्रगति किन परिस्थितियों में हो सकती है और किन में नहीं, विज्ञान और दर्शन के लगभग हर मूल क्षेत्र की यात्रा जरूरी है। प्रत्येक क्षेत्र से हमें यह पता चलता है कि हालाँकि प्रगति का कोई अनिवार्य अंत नहीं है, इसका एक अनिवार्य शुरुआती बिंदु जरूर है—एक कारण या एक घटना जिससे यह शुरू होती है, या फिर एक परिस्थिति जो इसके शुरू होने और फलने-फूलने के लिए आवश्यक है। हर क्षेत्र में, हमें एक ऐसी शुरुआत मिलती है जिसे हम उस क्षेत्र की दृष्टि से 'अनंतता की एक शुरुआत' कह सकते हैं—एक ऐसी शुरुआत जहाँ से प्रगति संभव होती है। विभिन्न क्षेत्रों की ये शुरुआतें सतही रूप से एक-दूसरे से असंबंधित लग सकती हैं, लेकिन ये सभी वास्तविकता के एक ही गुण की अभिव्यक्तियाँ हैं—जिसे मैं कहता हूँ: ‘अनंतता की शुरुआत’।
